###Okužba z urogenitalnimi mikoplazmami
####Kaj je to?
Urogenitalne mikoplazme so bakterije, ki so prisotne na sluznici spolovil in sečil pri obeh spolih, njihova navzočnost pa je pogosto neopazna. Mednje uvrščamo bakterije *Micoplasma hominis*, *Micoplasma genitalium*, *Ureaplasma urealyticum* in *Ureaplasma parvum*. *M. genitalium* in *U. urealyticum* pogosto povzročata bolezni spolovil in sečil pri spolno aktivnih moških in ženskah.

####Kakšna je verjetnost, da se okužim?
Urogenitalne mikoplazme so prisotne na sluznici nožnice in materničnega vratu pri 40%-80% zdravih spolno aktivnih žensk ter na sluznici sečnice pri okoli 20% zdravih spolno aktivnih moških. 
Prenašajo se s tveganimi spolnimi odnosi. Število okužb narašča z večjo pogostostjo spolnih odnosov in večjim številom različnih partnerjev. Lahko se prenaša tudi z matere na otroka med nosečnostjo ali pri porodu.

####Kakšni so simptomi in znaki?
Za okužbo je značilen belkast izcedek iz spolovila, lahko s pridruženo srbečico spolovila ali s pekočim uriniranjem. Nezdravljena okužba pri moških lahko povzroči vnetje prostate, obmodka, sečnice in sklepov, pri ženskah pa vnetje medeničnih organov ter neplodnost. *M. hominis* pogosto najdemo v sečnici pri moških brez klinično izraženih težav, *U. parvum* pa ni še povsem pojasnjen.

####Kaj lahko naredim, če me skrbi, da sem se okužil/a?
Ob pojavu simptomov in znakov okužbe ali če je prisotno kakršnikoli tveganje za okužbo, poišči pomoč pri izbranem osebnem zdravniku, ki te bo napotil k ustreznemu specialistu.

####Ali se lahko pozdravim?
Bolezen, ki jo povzročajo urogenitalne mikoplazme, zdravimo z antibiotiki. Zdravljenje z antibiotiki je nujno za okuženega in njegovega spolnega partnerja/partnerko. Pomembno je jemati antibiotike po navodilih zdravnika in z njimi ne prenehati takoj, ko pride do izboljšanja. Če so po končanem zdravljenju težave še prisotne, se vrni na kontrolni pregled k zdravniku specialistu.

####Kaj pa, če ne grem k zdravniku?
Urogenitalne mikoplazme so lahko vzrok neplodnosti pri obeh spolih. Možen je tudi prenos okužbe z matere na otroka, ki je lahko neopazen, lahko pa povzroči majhno porodno težo, pljučnico ali meningitis novorojenčka in tudi spontan splav ali odmrtje ploda.

####Kako preprečim okužbo?
Zveza z enim samim neokuženim zvestim partnerjem ali redna, dosledna in pravilna uporaba kondoma sta najboljša zaščita. Kondom je potrebno uporabljati vse od začetka do konca spolnega odnosa (vaginalnega, oralnega in/ali analnega).