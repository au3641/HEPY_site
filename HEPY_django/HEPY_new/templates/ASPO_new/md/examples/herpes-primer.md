###Genitalni herpes

#####**1. Bolnica:** Šestnajstletnica, predhodno zdrava.

**Težave:** Nenadoma se pojavilo splošno slabo počutje, vročina in pekoče uriniranje. Na zunanjem spolovilu, ob zadnjiku ter v ustni votlini so se pojavili mehurčki, mestoma tudi zelo boleče razjedice. Takih sprememb še nikoli ni opazila. Večkrat pa je že imela podobne mehurčke na ustnicah.  
**Spolno vedenje:** Pred dvema tednoma je imela nezaščitene vaginalne, oralne in analne spolne odnose s svojim stalnim partnerjem.   
**Odločitev za  obisk v ambulanti za SPO:** Zaradi zdravstvenih težav je obiskala izbranega osebnega zdravnika, ki jo je napotil k infektologu, ta pa je opravil pregled za spolno prenosljive okužbe.   
**Diagnoza:** Že pregled spolovil je nakazoval na genitalni herpes, ki so potrdile tudi ustrezne preiskave. Šlo je za prvi stik z virusom herpes simpleksa tipa 2.  
**Ukrep:** Bolnica je prejela ustrezna protivirusna zdravila. Njen stalni partner je bil povabljen na pregled. Povedal je, da je pred mnogimi leti na spolovilu imel gručico mehurčkov, ki pa je nato nikoli več ni opazil. Preiskave so pri njem potrdile okužbo z virusom herpes simpleksa tipa 2. Bolnica in partner sta bila izvedela, da pri okuženem virus ostane prisoten v živčnih pletežih ob hrbtenjači vse življenje in lahko povzroči ponoven izbruh bolezni, običajno v blažji obliki. Okužba se lahko prenaša tudi, ko okuženi nima nobenih bolezenskih znakov.  

**Izhod bolezni:** Zdravila so pri bolnici omilila zagon bolezni, vendar virusa niso odstranila iz telesa.

#####**2. Bolnik:** Petindvajsetletnik, predhodno zdrav.

**Težave:** Brez bolezenskih simptomov in znakov.  
**Spolno vedenje:** V zadnjem letu je imel več nezaščitenih spolnih odnosov z različnimi partnerkami.   
**Odločitev za obisk v ambulanti za SPO:** Skrbi ga, da ima  zaradi nezaščitenih spolnih odnosov spolno prenosljivo okužbo, kljub temu da njegove partnerke niso imele zdravstvenih težav.   
**Diagnoza:** Rezultati preiskav so pokazali okužbo z virusom herpesa simpleksa tipa 1 in 2.  
**Ukrep:** Trenutno zdravljenja ne potrebuje. Ob zagonu genitalnega herpesa lahko bolezenske znake omilimo s protivirusnimi zdravili. Prejel je nasvete o varnem spolnem vedenju.  

**Izhod bolezni:** Virus ostane prisoten v telesu vse življenje in lahko povzroči poboven zagon bolezni. Bolnik lahko okužbo nezavedno širi z nezaščitenimi spolnimi odnosi tudi, če nima izraženih bolezenskih znakov.  