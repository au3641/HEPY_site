###Gonoreja

#####**1. Bolnica:** Enaindvajsetletnica, predhodno zdrava.

**Težave:** Brez bolezenskih simptomov in znakov.  
**Spolno vedenje:** V zadnjem letu je imela več različnih spolnih partnerjev, med spolnim odnosom ni vedno uporabljala kondoma. Nima stalnega partnerja.  
**Odločitev za obisk v ambulanti za SPO:** Pri partnerju, s katerim je imela spolni odnos pred pol leta, so odkrili gonorejo. Po priporočilu zdravnika je o tem obvestil bolnico in jo povabil na ustrezno testiranje  
**Diagnoza:** Rezultati preiskav niso potrdili gonoreje, so pa potrdili okužbo s klamidijo, ki pogosto spremlja gonorejo.  
**Ukrep:** Prejela je antibiotik za zdravljenje klamidijske okužbe,  ter pouk o nevarnosti zapletov spolno prenosljivih okužb in nasvet o varnem spolnem vedenju.  

**Izhod bolezni:** Bolnica je dosledno upoštevala napotke glede antibiotičnega zdravljenja in se povsem pozdravila. V nasprotnem primeru bi lahko prišlo do številnih dolgoročnih zapletov neprepoznane in nezdravljene klamidijske okužbe, med njimi tudi do neplodnosti.


#####**2. Bolnik:** Šestintridesetletnik, do sedaj brez zdravstvenih težav.

**Težave:** Zjutraj je pred uriniranjem opazil gostejši rumen izcedek iz spolovila.  
**Spolno vedenje:** Pred tremi dnevi je imel naključen nezaščiten oralni in analni spolni odnos z neznancem, sicer pa ima stalnega spolnega partnerja.  
**Odločitev za  obisk v ambulanti za SPO:** Zaradi izcedka se je takoj odločil za pregled pri izbranem osebnem zdravniku, ki ga je takoj napotil k specialistu, kjer je opravil pregled in ustrezne poreiskave na prisotnost spolno prenosljivih okužb.  
**Diagnoza:** Rezultati preiskav so potrdili gonorejo na zadnjiku in v žrelu.  
**Ukrep:** Takoj je prejel ustrezno antibiotično zdravljenje in nasvet glede varnega spolnega vedenja. Na testiranje je bil povabljen tudi njegov stalni partner, pri katerem so odkrili gonorejo v žrelu, kljub temu da je bil povsem brez bolezenskih znakov.  

**Izhod bolezni:** Oba sta dosledno upoštevala navodila glede zdravljenja in se pozdravila. Ob kontrolnem pregledu preiskave niso več zaznale prisotnosti gonokokov.  


