###Okužba z virusom hepatitisa B

#####**1. Bolnik:** Petindvajsetletnik, predhodno zdrav.

**Težave:** Brez bolezenskih simptomov in znakov.  
**Spolno vedenje:** Dva meseca ima novo partnerko, ki nima nobenih zdravstvenih težav, pri spolnih odnosih ne uporabljata kondoma. Pred tem je imel dve spolni partnerki, s katerima pri spolnih odnosih ni vedno uporabljal kondoma.  
**Odločitev za  obisk v ambulanti za SPO:** Zaradi tveganega spolnega vedenja se je odločil za obisk ambulante za spolno prenosljive okužbe, kjer so opravili vse ustrezne preiskave.  
**Diagnoza:** Rezultati preiskav so pokazali akutno okužbo z virusom hepatitisa B.  
**Ukrep:** Nova partnerka, ki pred tem še ni imela spolnih odnosov, je bila povabljena na pregled in odvzem krvi. Ugotovili so, da ima že dalj časa trajajoče vnetje jeter, ki je posledica kronične okužbe z virusom hepatitisa B. Na pregled krvi so bili povabljeni tudi njeni ožji družinski člani, ki niso imeli nobenih zdravstvenih težav. Izkazalo se je, da je njen oče prebolel okužbo z virusom hepatitisa B v preteklosti, mati in sestra pa sta imeli kronično okužbo z virusom, mati celo že zelo napredovalo vnetje jeter, ki ga je povzročil virus hepatitisa B. Pri bratu preiskava ni pokazala okužbe z virusom hepatitisa B.  

**Izhod bolezni:** Bolnik je imel akutno okužbo z virusom hepatitisa B brez bolezenskih znakov, ki je po šestih mesecih spontano izzvenela, zato ukrepanje ni bilo potrebno. Partnerka in njena mati sta potrebovali zdravljenje hepatitisa B, ki bo najverjetneje doživljenjsko. Brat partnerke je prejel cepivo proti hepatitisu B. Vsi udeleženci so bili rojeni pred letom 1994. Rojeni po tem letu so v Sloveniji rutinsko cepljeni proti hepatitisu B pred vstopom v osnovno šolo.  

#####**2. Bolnik:** Tridesetletnik, predhodno zdrav.

**Težave:** Nenadoma je opazil rumenico beločnic in kože, že nekaj dni pa je čutil izrazito utrujenost in bil brez teka.  
**Spolno vedenje:** Pred štirimi meseci je bil na potovanju po večjih evropskih mestih, kjer je imel več nezaščitenih spolnih odnosov z naključnimi partnerji.  
**Odločitev za pregled:** Izbrani osebni zdravnik ga je zaradi suma na vnetje jeter napotil k infektologu. Ta je opravil vrsto preiskav, vključno s preiskavami na spolno prenosljive okužbe.  
**Diagnoza:** Rezultati preiskav so pokazali akutno okužbo z virusom hepatitisa B, ob tem pa tudi sifilis in okužbo z virusom HIV.  
**Ukrep:** Zaradi vse slabšega delovanja jeter je bil sprejet v bolnišnico, kjer so uvedli ustrezno protivirusno zdravljenje hepatitisa B, zdravljenje HIV/aidsa in zdravljenje sifilisa. Spolni partnerji, s katerimi je imel odnos v Sloveniji, so bili povabljeni na pregled glede vseh treh spolno prenosljivih okužb.  

**Izhod bolezni:** Stanje bolnika se je izboljšalo, vendar bo doživljenjsko potreboval reden zdravniški nadzor in zdravljenje hepatitisa B in HIV/aidsa. Eden izmed testiranih spolnih partnerjev je bil kronični nosilec virusa hepatitisa B brez bolezenskih simptomov in znakov, česar se pred tem ni zavedal. Ostali so prejeli cepivo proti hepatitisu B.

