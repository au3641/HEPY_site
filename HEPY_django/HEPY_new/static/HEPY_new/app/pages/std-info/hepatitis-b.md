###Hepatitis B
####Kaj je to?
Hepatitis B je vnetje jeter, ki ga povzroča virus hepatitisa B (HBV). Z virusom hepatitisa B sta se tekom življenja okužili 2 milijardi ljudi, 350 milijonov pa je kronično okuženih in so prenašalci virusa. V Sloveniji ocenjujejo, da je pogostost okužbe v splošni populaciji pod 1%.

####Kakšna je verjetnost, da se okužim?
Okužba se prenaša ob neposrednem stiku z okuženo krvjo, ki se vnese v izpostavljeno telo ali z nekaterimi drugimi telesnimi tekočinami (slina, sperma, vaginalni izloček). Najpogostejši način okužbe je nezaščiten spolni odnos z okuženo osebo. Tveganje za prenos ob enkratnem tveganem spolnem stiku z okuženo osebo je med 30% in 40%.
Možni načini prenosa so še transfuzija okužene krvi (v razvitih deželah je darovana kri varna), uporaba okuženih igel (vbrizgavanje drog, neprofesionalno tetoviranje, “piercing”) in prenos z matere na otroka. Virus se lahko prenaša tudi med ožjimi družinskimi ali člani skupnega gospodinjstva, najpogosteje zaradi souporabe osebnega pribora (zobne ščetke, britvice, manikirni pribor ipd.).

####Kakšni so simptomi in znaki?
Okužba s HBV lahko poteka povsem brez kliničnih simptomov in znakov bolezni, tako da se je okuženi sploh ne zaveda, pri polovici pa se le-ti pojavijo. Inkubacija traja od 45 do 180 dni. Akutna bolezen se kaže kot vnetje jeter s splošnim slabim počutjem in zlatenico (rumeno obarvanostjo kože in sluznic), ki so ji lahko pridruženi tudi slabost, izguba teka, bruhanje in tiščoča bolečina v zgornjem delu trebuha. Urin se obarva temno, blato pa svetlo sivo. Akutni hepatitis B traja nekaj tednov in se pri večini bolnikov pozdravi. Zelo redko pa akutna bolezen napreduje v hudo obliko z odpovedjo delovanja jeter, ki se lahko konča s smrtjo. Pri desetini okuženih okužba vztraja vse življenje in lahko povzroči kronično vnetje jeter (kronični hepatitis B). 

####Kaj lahko naredim, če me skrbi, da sem se okužil/a? 
Ob pojavu simptomov in znakov okužbe, ali če so prisotni dejavniki tveganja, se oglasi pri izbranem osebnem zdravniku, ki bo opravil ustrezen pregled krvi ali pa te bo po potrebi napotil do zdravnika, ki se ukvarja z virusnimi hepatitisi (infektolog, gastroenterolog-hepatolog). Lahko se testiraš v ambulanti za anonimno testiranje, kjer ti bodo tudi ustrezno svetovali.

####Ali se lahko pozdravim?
Akutna okužba s HBV običajno ne zahteva zdravljenja, saj jo večina odraslih spontano preboli in odstrani virus. Določeni bolniki s kroničnim hepatitisom B pa potrebujejo zdravljenje s protivirusnimi zdravili, saj s tem zmanjšamo tveganje za pojav ciroze in raka na jetrih, žal pa ne omogočajo popolne ozdravitve. Bolniki s hepatitisom B morajo biti pod rednim nadzorom specialista za virusni hepatitis (infektolog, gastroenterolog-hepatolog), ki po potrebi uvede in vodi zdravljenje. Le-to je običajno dolgotrajno, lahko tudi doživljenjsko. V redkih težkih primerih je rešitev lahko le transplantacija jeter.

####Kaj pa, če ne grem k zdravniku?
Deset odstotkov okuženih s HBV ostane kronično okuženih. Večinoma so to kronični nosilci virusa, ki so doživljenjsko kužni in lahko okužijo druge osebe, če le-te niso bile uspešno cepljene proti hepatitisu B ali ga niso pred tem prebolele. Kronični nosilci HBV se okužbe največkrat sploh ne zavedajo, saj jim ne škodi in jim tudi ne povzroča nobenih težav. Pri nekaterih kronično okuženih pa virus povzroča kronično vnetje jeter, ki brez zdravljenja lahko privede do življenjsko ogrožajočih bolezni: odpovedi delovanja jeter (ciroze) in/ali raka na jetrih.

####Kako preprečim okužbo?
Najboljši način za preprečitev hepatitisa B je cepljenje. Od leta 1998 je cepljenje otrok proti hepatitisu B pred vstopom v šolo del nacionalnega programa cepljenja. Cepljeni morajo biti tudi vsi odrasli, ki imajo večje tveganje za okužbo s HBV (spolni partnerji oseb okuženih s HBV, zdravstveni delavci, moški, ki imajo spolne odnose z moškimi, osebe, ki si vbrizgavajo droge, osebe, ki živijo v skupnem gospodinjstvu z okuženimi). Cepljenje vključuje tri odmerke cepiva.
Pred spolnim prenosom okužbe varuje tudi redna, dosledna in pravilna uporaba kondoma. Kondom je potrebno uporabljati vse od začetka do konca spolnega odnosa (vaginalnega, oralnega in/ali analnega). Pomembno je tudi izogibanje stiku s telesnimi tekočinami drugih ljudi, uporaba lastnega osebnega pribora in uporaba sterilnih igel.
Če je noseča ženska kronično okužena s HBV, je potrebno novorojenca v prvih 12 urah po rojstvu cepiti in mu hkrati dati tudi zaščitna protitelesa.
Če si imel nezaščiten spolni stik z okuženo osebo in nisi cepljen proti hepatitisu B ali ga nisi prebolel, te v prvih 14 dneh po spolnem stiku injekcija zaščitnih protiteles in prvi odmerek cepiva proti hepatitisu B lahko zaščitita pred okužbo s HBV (po-ekspozicijska profilaksa).