###Gonoreja
####Kaj je to?
Gonoreja je zelo razširjena spolno prenosljiva okužba (SPO), ki je v zadnjih letih močno v porastu. Povzroča jo bakterija *Neisseria gonorrhoeae* (gonokok). Večinoma prizadene sluznico spolovil, lahko pa tudi sluznico zadnjika, žrela in oči.

####Kakšna je verjetnost, da se okužim?
Gonoreja se prenaša z nezaščitenimi spolnimi odnosi (genitalnimi, oralnimi in/ali analnimi) z okuženimi osebami. Na svetu je z gonokokom okuženih več kot 100 milijonov ljudi. V Sloveniji je letno prijavljenih približno 4/100.000 primerov, vendar je število podcenjeno, saj gonoreja velikokrat poteka brez bolezenskih znakov. Mladi med 15. in 24. letom starosti predstavljajo več kot polovico vseh na novo okuženih, število okužb pa strmo narašča tudi med moškimi, ki imajo spolne odnose z moškimi. 
Tveganje za okužbo po enkratni heteroseksualni izpostavitvi je za moške 20%, za ženske pa do 70%.

####Kakšni so simptomi in znaki?
Pri okuženih moških se skoraj vedno pojavijo bolezenski znaki. Čas od okužbe do pojava znakov bolezni je kratek, običajno traja od 3 do 7 dni. Sprva se pojavi rumenkast izcedek iz sečnice, ki pa se nato spremeni v gost gnojen izcedek temno rumene barve. Značilno je, da moški izcedek opazijo zjutraj pred prvim uriniranjem. Izcedek lahko spremljata srbenje sluznice sprednjega dela sečnice in pekoča bolečina pri uriniranju. Če akutnega vnetja ne zdravimo, preide po približno dveh tednih v kronično vnetje z minimalnim izcedkom in neprestanim tiščanjem na vodo, bolečim uriniranjem in bolečimi erekcijami. Ob zaključku uriniranja je lahko v seču prisotna kri.
Pri ženskah najpogosteje pride do akutnega vnetja materničnega vratu in sečnice, ponavadi do 10 dni po okužbi. Simptomi in znaki so precej podobni kot pri moških, torej gost rumen gnojen izcedek iz nožnice, pekoče in boleče uriniranje ter srbenje nožnice, lahko se pojavi tudi krvavitev iz nožnice in bolečina v spodnjem delu trebuha. Pri več kot polovici žensk gonoreja poteka brez bolezenskih znakov in se je okužena ženska večinoma ne zaveda.

<lightbox-img img="'./media/izcedek-pri-gonoreji.jpg'" text="'Izcedek pri gonoreji'">Kako izgleda izcedek pri gonoreji?</lightbox-img>

####Kaj lahko naredim, če me skrbi, da sem se okužil/a? 
Ob pojavu simptomov in znakov okužbe, ali če je prisotno kakršnokoli tveganje za okužbo, poišči pomoč pri izbranem osebnem zdravniku, ki te bo napotil k ustreznemu specialistu.

####Ali se lahko pozdravim?
Gonorejo zdravimo z antibiotiki. Zdravljenje z antibiotiki je nujno za okuženega in njegovega spolnega partnerja/partnerko. Pregled in ustrezne preiskave opravi zdravnik specialist, ki predpiše tudi zdravljenje. Pomembno je jemati antibiotike po navodilih zdravnika in z njimi ne prenehati takoj, ko pride do izboljšanja. Po končanem zdravljenju je potreben kontrolni pregled pri zdravniku specialistu.

####Kaj pa, če ne grem k zdravniku?
Zapleti nezdravljene gonoreje pri moških so vnetje prostate, obmodka in mod, ki lahko vodijo v neplodnost in vnetje sklepov. Nezdravljena okužba pri ženskah napreduje na notranja rodila (maternico in jajcevoda), kar lahko povzroča kronične bolečine v spodnjem delu trebuha, neplodnost in zunajmaternično nosečnost. Prenosljiva je tudi z matere na otroka med porodom, novorojenček zboli za gonorejo očesne veznice, ki lahko vodi v slepoto. Zaplet predstavlja tudi razsejana gonokokna okužba, ki se kaže kot akutno vročinsko stanje s spremembami po koži in prizadetostjo sklepov, lahko pa prizadene tudi srce ali osrednje živčevje.

####Kako preprečim okužbo?
Zveza z enim samim neokuženim zvestim partnerjem ali redna, dosledna in pravilna uporaba kondoma sta najboljša zaščita. Kondom je potrebno uporabljati vse od začetka do konca spolnega odnosa (vaginalnega, oralnega, analnega).