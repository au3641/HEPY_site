###HIV/aids
####Kaj je to?
HIV ali virus humane imunske pomanjkljivosti postopoma uničuje imunski sistem okuženega. Ko napredujoča okužba povzroči hujše okvare imunskega odzivanja okuženega, napreduje v sindrom pridobljene imunske pomanjkljivosti (aids), ki se konča s smrtjo. Aids opredeljujejo določene priložnostne (oportunistične) okužbe, določene rakave bolezni in bolezni, ki jih neposredno povzroča sam virus.

####Kakšna je verjetnost, da se okužim?
V Sloveniji je okužene 0.01% splošne populacije. Populacijo z visokim tveganjem pri nas predstavljajo predvsem moški, ki imajo spolne odnose z moškimi (okuženih 5 do 7%). Tveganje za okužbo je večje tudi med intravenskimi uživalci drog in med osebami, ki imajo pogosto tudi ostale spolno prenosljive okužbe (SPO). 

Virus se prenaša z nezaščitenim spolnim odnosom z okuženo osebo, z okuženo krvjo in
krvnimi pripravki ter z okužene matere na plod.
Tveganje za prenos okužbe ob enkratnem nezaščitenem heteroseksualnemu odnosu je ocenjeno na 0,5%, tveganje pri analnem receptivnem odnosu pa je lahko celo 100-krat večje.

S HIV okužena oseba, ki ima istočasno neko drugo SPO, še posebej tako z razjedo, ima 3- do 5-krat večjo verjetnost, da okuži partnerja/partnerko, kot s HIV okužena oseba brez druge SPO.

####Kakšni so simptomi in znaki?
* Dva do šest tednov po okužbi se pri več kot polovici okuženih oseb razvije akutni HIV sindrom, ki se začne podobno kot gripa. Kaže se z zvišano telesno temperaturo, utrujenostjo, izpuščajem, glavobolom, povečanimi bezgavkami, bolečinami v mišicah, sklepih, slabostjo, bruhanjem, drisko, nočnim znojenjem in razjedami v ustih. Traja običajno 14 dni. Bolniki so v tem obdobju zelo kužni.
* Sledi brezsimptomno obdobje, ki traja nekaj let, v katerem pa okužba vseeno napreduje, virus se množi in imunski sistem slabi.
* Sledi obdobje aidsa, za katerega so značilni utrujenost, povečane bezgavke, dolgotrajno zvišana telesna temperatura, nočno potenje, nehoteno hujšanje, izpuščaj, zadihanost, krvavitve, dolgotrajna driska, glivične okužbe ust, žrela in nožnice. Lahko se pojavijo ponavljajoče se pljučnice in določene rakave bolezni (na primer rak materničnega vratu, rak kože idr.).

####Kaj lahko naredim, če me skrbi, da sem se okužil/a? 
Ob pojavu simptomov in znakov okužbe ali če je prisotno kakršnokoli tveganje za okužbo, poišči pomoč pri izbranem osebnem zdravniku, ki bo opravil ustreznen pregled krvi ali te bo po potrebi napotil k ustreznemu specialistu. Lahko se tudi testiraš v ambulanti za anonimno testiranje, kjer ti bodo tudi ustrezno svetovali.

####Ali se lahko pozdravim?
Zdravila, ki jih imamo danes na voljo, bolnika s HIV/aidsom ne morejo pozdraviti, ampak mu omogočajo kvalitetno življenje s kronično boleznijo. Zdravila namreč zaustavijo napredovanje bolezni in imunskemu sistemu omogočijo, da se obnovi. Ob doslednem upoštevanju vseh navodil zdravljenja je danes pričakovana življenjska doba bolnikov s HIV/aidsom podobna pričakovani življenjski dobi v splošni populaciji.

####Kaj pa, če ne grem k zdravniku?
Povprečno preživetje po diagnozi okužbe s HIV brez zdravljenja je od 10 do 12 let. Bolnik praviloma ne umre zaradi same okužbe s HIV ampak zaradi priložnostnih okužb in rakavih obolenj, ki so posledica nezmožnosti celic imunskega sistema, da bi zagotovile učinkovito obrambo telesa pred mikrobi, ki ljudem z dobro delujočim imunskim sistemom ponavadi ne povzročajo težav.

####Kako preprečim okužbo?
Zveza z enim samim neokuženim zvestim partnerjem ali redna, dosledna in pravilna uporaba kondoma sta najboljša zaščita. Kondom je potrebno uporabljati vse od začetka do konca spolnega odnosa (vaginalnega, oralnega in/ali analnega).

Po visoko tveganem spolnem stiku obstaja možnost zaščite s protivirusnimi zdravili (po-ekspozicijska profilaksa), ki lahko prepreči prenos okužbe, če jih vzamemo v nekaj urah po spolnem stiku. Obstaja tudi možnost zaščite pred okužbo s protivirusnimi zdravili, ki jih vzamete pred izpostavitvijo (pred-ekspozicijska profilaksa).