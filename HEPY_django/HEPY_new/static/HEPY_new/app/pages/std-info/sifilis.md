###Sifilis
####Kaj je to?
Sifilis (lues) je kronična spolno prenosljiva bolezen (SPO), ki jo povzroča bakterija *Treponema pallidum*. Treponeme povzročijo nastanek neboleče čvrste razjede, prekrite z bakterijami, preko katere se lahko ob intimnem stiku okužimo.

####Kakšna je verjetnost, da se okužim?
Večinoma se sifilis prenaša s tveganim spolnim stikom. Tveganje za prenos ob enkratni izpostavitvi je 60%. Izjemoma se prenaša tudi s poljubom, ugrizom in izredno redko preko okuženih predmetov. Možen je prenos okužbe z nezdravljene okužene nosečnice na otroka preko posteljice.
V Sloveniji je število primerov sifilisa po letu 2000 začelo spet naraščati, letno je na novo prijavljenih 92 (4.6/100.000) primerov okužb. Sifilis je štirikrat pogostejši pri moških kot pri ženskah in se danes najpogosteje pojavlja med moškimi, ki imajo spolne odnose z moškimi. 

####Kakšni so simptomi in znaki?
Sifilis poteka v 4 stadijih.

1. **Primarni sifilis**: Na mestu, kjer je bil spolni stik z okuženo osebo (spolovilo, usta, zadnjik), se po treh tednih pojavi drobna čvrsta bulica, iz katere nastane neboleča razjeda s čvrstimi robovi. Najpogostejše mesto je pri ženskah maternični vrat, pri heteroseksualnih moških spolni ud in pri moških, ki imajo spolne odnose z moškimi, zadnjik. Veliko okuženih nima značilne razjede. Razjedi sledi povečanje področnih bezgavk, ki so prav tako neboleče. Če razjede ne zdravimo, se zaceli v nekaj tednih.

2. **Sekundarni sifilis**: V povprečju 8 do 9 tednov po okužbi sledi krvni razsoj bakterij. Povečajo se vse bezgavke in pojavi se razsejan izpuščaj po koži in sluznicah (sprva po trupu, nato po udih; značilen videz ima na dlaneh in stopalih). Nato nastopijo splošni bolezenski simptomi in znaki z vročino, slabim počutjem, lahko glavobolom in bolečim žrelom. Na sluznicah se pojavijo čvrste bulice (kondilomi). V povprečju 4-5 mesecev po okužbi se lahko pojavijo izguba las in dlak ter predeli kože z zmanjšano pigmentacijo.

3. **Latentni sifilis**: Ko imunski odziv nadvlada bolezen, simptomi in znaki sifilisa navadno povsem izzvenijo. To je tako imenovani latentni sifilis, ki je prisoten pri več kot polovici nezdravljenih bolnikov in traja vse življenje.

4. **Terciarni sifilis**:  Nastopi po obdobju poznega nezdravljenega brezsimptomnega latentnega sifilisa z nastankom uničujočih sprememb na koži, razporejenih v obliki kač (tuberji) in tako imenovanih gum (granulomov), prisotnih v različnih organih (osrednje živčevje, srčno-žilni sistem).

<lightbox-img img="'./media/sifilis-razjeda.jpg'" text="'Primer razjede pri sifilisu.'">Kako izgledajo razjede pri sifilisu?</lightbox-img>

####Kaj lahko naredim, če me skrbi, da sem se okužil/a? 
Ob pojavu simptomov in znakov okužbe ali če je prisotno kakršnokoli tveganje za okužbo, poišči pomoč pri izbranem osebnem zdravniku, ki te bo napotil k ustreznemu specialistu.

####Ali se lahko pozdravim?
Sifilis zdravimo z antibiotiki. Pregled in ustrezne preiskave opravi zdravnik specialist, ki tudi predpiše zdravljenje. Zdravljenje z antibiotiki je nujno za okuženega in njegovega spolnega partnerja/partnerko. Pomembno je jemati antibiotike po navodilih zdravnika in z njimi ne prenehati takoj, ko pride do izboljšanja. Če so po končanem zdravljenju težave še prisotne, se vrni na kontrolni pregled k zdravniku specialistu.

####Kaj pa, če ne grem k zdravniku?
Najpogostejša zapleta poznega sifilisa sta prizadetost srčno-žilnega sistema in prizadetost osrednjega živčevja (na primer meningitis in paraliza), ki lahko ogrozita življenje. Prizadet pa je lahko katerikoli organ.

Ženska, ki zanosi v zgodnjem obdobju sifilisa in ni bila zdravljena, bo rodila otroka s konatalnim sifilisom. Okužba lahko povzroči odmrtje ploda, ki ima za posledico pozni splav ali porod mrtvega otroka, lahko pa se rodi otrok z vidnimi znaki prirojenega sifilisa.

####Kako preprečim okužbo?
Zveza z enim samim neokuženim zvestim partnerjem ali redna, dosledna in pravilna uporaba kondoma sta najboljša zaščita. Kondom je potrebno uporabljati vse od začetka do konca spolnega odnosa (vaginalnega, oralnega in/ali analnega).
Če si imel nezaščiten spolni stik z okuženo osebo, te po spolnem stiku ustrezen odmerek antibiotika lahko zaščiti pred sifilisom (po-ekspozicijska profilaksa).