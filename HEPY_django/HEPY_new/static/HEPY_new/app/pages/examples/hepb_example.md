###Hepatitis B
####1. Bolnik: Petindvajsetletnik, predhodno zdrav

*Težave:* Brez bolezenskih simptomov in znakov. Ni cepljen proti hepatitisu B.

*Tveganje za okužbo:* Dva meseca ima novo partnerko, pri spolnih odnosih ne uporabljata kondoma. Pred tem je imel dve spolni partnerki, s katerima prav tako ni vedno uporabljal kondoma.

*Odločitev za obisk zdravnika:* Zaradi tveganega spolnega vedenja se je odločil za pregled v ambulanti za anonimno in brezplačno testiranje na okužbo z virusi hepatitisa B, C in HIV na Kliniki za infekcijske bolezni in vročinska stanja v Ljubljani.

*Diagnoza:* Rezultati preiskave krvi so pokazali akutno okužbo z virusom hepatitisa B.

*Ukrep:* Izbrani zdravnik ga je zaradi pozitivnih rezultatov testiranj napotil k specialistu infektologu. Pri bolniku je bilo delovanje jeter še primerno, zato je bil ambulantno voden pod nadzorom specialista infektologa. Le-ta mu je svetoval počitek, abstinenco  od alkohola in izogibanje jetrom škodljivim snovem ter zdravo in uravnoteženo prehrano, brez usmerjenega zdravljenja hepatitisa B. Nova partnerka, ki pred tem še ni imela spolnih odnosov in je bila brez zdravstvenih težav, je bila povabljena na pregled k infektologu in odvzem krvi. Ugotovili so, da ima že dalj časa trajajoče kronično vnetje jeter, ki je posledica kronične okužbe z virusom hepatitisa B, še brez znakov bolezni. Na pregled krvi so bili povabljeni tudi njeni ožji družinski člani, ki niso imeli nobenih zdravstvenih težav. Izkazalo se je, da je njen oče prebolel okužbo z virusom hepatitisa B, mati in sestra pa sta bili kronično okuženi nosilki virusa hepatitisa B.

*Izhod bolezni:* Bolnik je imel akutno okužbo z virusom hepatitisa B brez bolezenskih znakov, ki je po šestih mesecih spontano izzvenela, zato ukrepanje ni bilo potrebno. Partnerka in njena mati sta potrebovali zdravljenje kroničnega hepatitisa B, ki bo najverjetneje doživljenjsko.

####2. Bolnik: Enaintridesetletnik, predhodno zdrav

*Težave:* Nenadoma je opazil rumenico beločnic in kože, že nekaj dni pa je čutil izrazito utrujenost in bil brez teka.

*Tveganje za okužbo:* Pred štirimi meseci je bil na potovanju po večjih evropskih mestih, kjer je imel več nezaščitenih spolnih odnosov z naključnimi partnerji.

*Odločitev za obisk zdravnika:* Izbrani osebni zdravnik ga je zaradi suma na virusni hepatitis napotil k specialistu infektologu. Ta je opravil pregled krvi na teste za oceno delovanja jeter in označevalce virusnih hepatitisov, poleg tega pa tudi preiskave na spolno prenosljive okužbe.

*Diagnoza:* Preiskave so pokazale akutno okužbo z virusom hepatitisa B in z virusom HIV.

*Ukrep:* Zaradi vse slabšega delovanja jeter je bil sprejet v bolnišnico, kjer so uvedli ustrezno protivirusno zdravljenje hepatitisa B in zdravljenje HIV/aidsa. Spolni partnerji, s katerimi je imel odnos v Sloveniji, so bili povabljeni na pregled glede obeh spolno prenosljivih okužb.

*Izhod bolezni:* Stanje bolnika se je izboljšalo, vendar bo doživljenjsko potreboval reden zdravniški nadzor in zdravljenje hepatitisa B in HIV/aidsa. Eden izmed testiranih spolnih partnerjev je bil kronični nosilec virusa hepatitisa B brez bolezenskih simptomov in znakov, česar se pred tem ni zavedal. Ostali so prejeli cepivo proti hepatitisu B.
