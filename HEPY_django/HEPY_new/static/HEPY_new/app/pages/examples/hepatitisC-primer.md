###Okužba z virusom hepatitisa C

#####**1. Bolnik:** Dvainpetdesetletnik, do sedaj brez zdravstvenih težav.

**Težave:** Že pol leta opaža izrazito utrujenost, ima nekoliko slabši tek. Drugih težav nima.    
**Obisk pri specialistu:** Zaradi izrazite utrujenosti je obiskal izbranega osebnega zdravnika. Ta je opravil temeljne laboratorijske preiskave krvi, ki so kazale na nenormalno delovanje jeter. Ustrezne dodatne preiskave krvi so potrdile, da je bolnik kronično okužen z virusom hepatitisa C. Osebni zdravnik je bolnika napotil k infektologu, ki je ugotovil, da bi bila možen izvor okužbe lahko tetovaža, narejena pred 30 leti na potovanju po Aziji. Tedaj je imel bolnik tudi nezaščitene spolne odnose, ki bi lahko bili dodaten vzrok za okužbo, saj je le-ta v tem geografskem področju pogosta.     
**Diagnoza:** Rezultati preiskave so pokazali kronično vnetje jeter s cirozo. Na ultrazvočni preiskavi jeter je bila vidna okrogla sprememba, za katero se je izkazalo, da je rak na jetrih in je najverjetneje posledica predhodno neprepoznane kronične okužbe z virusom hepatitisa C.     
**Ukrep:** Bolnik je takoj prejel zdravljenje hepatitisa C in napotke glede zdravega prehranjevanja in popolne opustitve alkohola ter izogibanja drugim jetrom škodljivim snovem., Hkrati pa je prejel tudi ustrezne ukrepe za zamejitev raka na jetrih. Glede okužbe z virusom hepatitisa C je bila testirana tudi bolnikova žena in vsi ostali člani skupnega gospodinjstva.    

**Izhod bolezni:** Po uspešni ozdravitvi hepatitisa C so sledili nadaljnji ukrepi za obvladanje raka na jetrih, ki lahko vključujejo tudi presaditev organa. 


#####**2. Bolnica:** Tridesetletnica, ki od 22. leta starosti občasno, predvsem na zabavah, njuha kokain. Nekajkrat si je drogo tudi vbrizgala v žilo. Pri tem ni uporabljala svojega pribora.

**Težave:** Nima nobenih zdravstvenih težav. V medijih je zasledila, da bi se zaradi uporabe tujega pribora lahko okužila z virusi, ki se prenašajo s krvjo.  
**Obisk pri specialistu:** Odločila se je za pregled v ambulanti za anonimno in brezplačno testiranje na okužbo z virusi hepatitisa B, C in HIV na Kliniki za infekcijske bolezni in vročinska stanja v Ljubljani.  
**Diagnoza:** Rezultati preiskav so pokazali, da je okužena z virusom hepatitisa C.  
**Ukrep:** Takoj je bila napotena k infektologu, ki je ugotovil kronično vnetje jeter, ob tem pa je bolnica imela povsem normalne rezultate laboratorijskih preiskav krvi za opredelitev delovanje jeter. Prejela je ustrezno protivirusno zdravljenje hepatitisa C in napotke glede zdravega prehranjevanja in popolne opustitve alkohola ter izogibanja drugim jetrom škodljivim snovem. Deležna je bila tudi nasveta glede opustitve tveganega vedenja. Glede okužbe z virusom hepatitisa C je bil testiran tudi njen spolni partner in vsi ožji družinski člani, s katerimi je živela.


**Izhod bolezni:** Bolnica je med zdravljenjem imela precej stranskih učinkov protivirusnih zdravil, vendar je zdravljenje dokončala in se pozdravila. Zavedala pa se je, da obstaja možnost ponovne okužbe z virusom hepatitisa C, če ne bo spremenila svojega tveganega vedenja

#####**3. Bolnica:** Devetinpetdesetletnica, predhodno brez zdravstvenih težav.

**Težave:** Opaža, da se v zadnjem mesecu hitreje utrudi, občasno jo sili na bruhanje, zvečer pa je zatekla okoli gležnjev, tudi obseg trebuha se ji je povečal. Začutila je srbečico kože, pred dvema dnevoma pa opazila rumenkasti beločnici in nekoliko temnejši urin.  
**Obisk pri specialistu:** Zaradi nakazane zlatenice jo je osebni zdravnik napotil k specialistu gastroenterologu, ki je ugotovil, da ima bolnica cirozo jeter. Opravila je dodatne preiskave.   
**Diagnoza:** Rezultati preiskav so potdili, da je jetrna ciroza posledica kronične okužbe z virusom hepatitisa C, s katerim se je najverjetneje okužila pri prejetju transfuzije krvi ob porodu pred 32 leti (pred letom 1993!).  
**Ukrep:** Prejela je protivirusno zdravljenje kroničnega hepatitisa C in napotke glede zdravega prehranjevanja in popolne opustitve alkohola ter izogibanja drugim jetrom škodljivim snovem. Glede okužbe z virusom hepatitisa C je bil testiran tudi njen spolni partner in vsi, ki živijo z bolnico v skupnem gospodinjstvu.  

**Izhod bolezni:** Zdravljenje hepatitisa C ni bilo uspešno. Prejela je ustrezno zdravljenje za obvladovanje bolezenskih znakov, ki se izrazijo zaradi odpovedi delovanja jeter. Potrebovala bo presaditev jeter. 

