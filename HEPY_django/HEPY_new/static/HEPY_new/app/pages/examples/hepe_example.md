###Hepatitis E
####1.Bolnica: šestindvajsetletnica, predhodno zdrava

*Težave:* V službi so opazili, da ima rumene beločnice. Pred tem je opazila nekoliko temnejši seč. Bila je nekolko bolj utrujena. 

*Tveganje za okužbo:* Pred štirimi tedni se je vrnila s počitnic na Sri Lanki, kjer sta bila z možem 14 dni. Uživala sta surovo zelenjavo in sadje. Mož ni imel nobenih zdravstvenih težav.

*Odločitev za obisk zdravnika:* Izbrani osebni zdravnik jo je zaradi suma na virusni hepatitis pod “nujno” napotil k specialistu infektologu. Ta je opravil pregled krvi na teste za oceno delovanja jeter in označevalce virusnih hepatitisov.

*Diagnoza:* Rezultati preiskav so pokazali akutni hepatitis E in zmerno oslabelo delovanje jeter. 

*Ukrep:* Ker delovanje jeter ni bilo zelo oslabelo, je bila bolnica sprva ambulantno pod nadzorom specialista infektologa. Le-ta ji je svetoval počitek, abstinence alkohola in izogibanje jetrom škodljivim snovem ter zdravo in uravnoteženo prehrano, brez  usmerjenega zdravljenja hepatitisa E. Sedem dni po pojavu zlatenice so ugotovili, da je pet tednov noseča. Prehodno je prišlo je do izrazitega poslabšanja delovanja jeter.

*Izhod bolezni:* Pri bolnici je prišlo do ozdravitve hepatitisa E in prekinitve nosečnosti. Tudi njen mož je bil okužen z virusom hepatitisa E, vendar povsem brez bolezenskih znakov. 

####2.Bolnik: šestdesetletnik, predhodno zdrav

*Težave:* Nenadoma je opazil oslabelost v desni spodnji okončini, ni mogel več hoditi. 

*Tveganje za okužbo:* Je lovec in je na obisku pri lovskih kolegih na jugozahodu Francije užival doma pripravljene in termično neobdelane suhomesne divjačinske izdelke. 

*Odločitev za obisk zdravnika:* Izbrani osebni zdravnik ga je zaradi nevroloških težav pod “nujno” napotil k specialistu nevrologu, ki je ugotovil nevrološko prizadetost desne spodnje okončien brez jasnega nevrološkega vzroka.  Zaradi epidemioloških podatkov ga je napotil k specialistu infektologu. Ta je opravil pregled krvi na teste za oceno delovanja jeter in označevalce virusnih hepatitisov.

*Diagnoza:* Rezultati preiskav so pokazali akutni hepatitis E in minimalno oslabelo delovanje jeter, a z izrazito nevrološko prizadetostjo desne spodnje okončine. 

*Ukrep:* Bolnik je bil takoj sprejet v bolnišnico, kjer je prejel usmerjeno zdravljenje hepatitisa E, ki se predpiše pri bolnikih s hujšo nevrološko prizadetostjo, in vse ostale podporne ukrepe.  

*Izhod bolezni:* Pri bolniku je prišlo do ozdravitve hepatitisa E in skoraj popolnega izboljšanja nevrološke prizadetostji desne spodnje okončine. Spet je lahko hodil. 
