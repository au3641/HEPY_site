###Genitalne bradavice

#####**1. Bolnica:** Devetnajstletnica, predhodno zdrava.

**Težave:** Bolezenskih simptomov in znakov ni opazila.  
**Spolno vedenje:** V zadnjem letu je imela tri spolne partnerje, med spolnim odnosom ni vedno uporabljala kondoma. Nima stalnega partnerja.  
**Odločitev za obisk v ambulanti za SPO:** Ginekolog je na rednem pregledu opazil drobne bradavičaste tvorbe v predelu zunanjih spolovil, ki so značilne za  okužbo s humanim virusom papiloma. Humani virus papiloma, izražen v takšni obliki, predstavlja nizko tveganje za razvoj raka materničnega vratu. Zaradi tveganega spolnega vedenja pa obstajal tudi možnost okužbe z drugimi, visokorizičnimi tipi virusa in drugimi spolno prenosljivimi mikrobi, zato je bolnico napotil v ambulanto za spolno prenosljive okužbe.  
**Diagnoza:** Že pregled zunanjih spolovil je nakazoval, da gre za genitalne bradavice. Ustrezne preiskave so izključile prisotnost ostalih spolno prenosljivih okužb.  
**Ukrep:** Ker spremembe za bolnico niso bile moteče, se niso odločili za njihovo odstranitev. Bolnici so svetovali, naj redno hodi na ginekološke preglede, da bi pravočasno odkrili morebitne predrakave spremembe na materničnem vratu, ki jih povzročajo visokorizični tipi virusa. Poučili so jo tudi varni spolnosti in o pomenu redne, dosledne in pravilne uporabe kondoma.  

**Izhod bolezni:** Spremembe lahko spontano izzvenijo, ostanejo nespremenjene ali jih nastane več. Če bi se večale in postale moteče, jih specialist lahko odstrani, vendar pa virus kljub temu lahko ostane v telesu daljši čas in povzroči ponoven vznik genitalnih bradavic.

#####**2. Bolnik:** Dvainštiridesetletnik, predhodno zdrav.

**Težave:** Pred tremi meseci je ob zadnjiku zatipal neboleče čvrste izrastke. Spremembe so se postopoma večale.  
**Spolno vedenje:** V zadnjem letu je imel več nezaščitenih oralnih in analnih spolnih odnosov z neznanci. Nima stalnega partnerja.  
**Odločitev za obisk v ambulanti za SPO:** Zaradi bradavičastih tvorb se je odločil za pregled pri osebnem zdravniku, ki ga je napotil k specialistu.  
**Diagnoza:** V ambulanti za spolno prenosljive okužbe so že pri pregledu ugotovili bradavice, značilne za okužbo s humanim virusom papiloma. Dodatne preiskave niso pokazale prisotnosti ostalih spolno prenosljivih okužb.  
**Ukrep:** Zaradi lokacije in velikosti so bile spremembe zelo moteče, zato se je bolnik odločil za njihovo odstranitev. Svetovali so mu dosledno uporabo kondoma pri genitalnih, oralnih in analnih spolnih odnosih.  

**Izhod bolezni:** Nobena od metod zdravljenja (kirurško ali lasersko odstranjevanje, zamrzovanje s tekočim dušikom ter kreme z lokalnim imunomodulatornim učinkom) ne prepreči ponovnega nastanka bradavic, saj virus v telesu lahko vztraja dalj časa in lahko povzroči njihov ponovni vznik.
