###Hepatitis C
###1. Bolnica: Devetinpetdesetletnica, predhodno zdrava

*Težave:* Opaža, da se v zadnjem mesecu hitreje utrudi, občasno jo sili na bruhanje, zvečer je zatekla okoli gležnjev, tudi obseg trebuha se ji je povečal. Začutila je srbečico kože in pred dvema dnevoma je opazila rumenkasti beločnici in nekoliko temnejši urin.

*Tveganje za okužbo:* Pred 32. leti je prejela transfuzijo krvi ob porodu (pred letom 1993, ko ni bilo še uvedeno rutinsko testiranje darovane krvi).

*Odločitev za obisk zdravnika:* Zaradi omenjenih zdravstvenih težav jo je osebni zdravnik napotil k specialistu infektologu, ki je ugotovil, da ima bolnica cirozo jeter. Opravila je tudi dodatne preiskave.

*Diagnoza:* Rezultati preiskav so potrdili, da je jetrna ciroza posledica kronične okužbe z virusom hepatitisa C, s katerim se je najverjetneje okužila pri prejetju transfuzije krvi ob porodu.

*Ukrep:* Prejela je protivirusno zdravljenje kroničnega hepatitisa C in napotke glede zdravega prehranjevanja in popolne opustitve alkohola ter izogibanja drugim jetrom škodljivim snovem. Glede okužbe z virusom hepatitisa C so bili  testirani tudi njen spolni partner in vsi, ki živijo z bolnico v skupnem gospodinjstvu.

*Izhod bolezni:* Zdravljenje hepatitisa C je bilo uspešno. Vendar pa je bila okužba z virusom hepatitisa C odkrita šele tedaj, ko je bolezen jeter že močno napredovala. Zaradi dokončne odpovedi delovanja jeter Bo potrebovala presaditev organa.

###2. Bolnica: Tridesetletnica, predhodno zdrava

*Težave:* Nima nobenih zdravstvenih težav. V medijih je zasledila, da bi se zaradi uporabe tujega pribora za njuhanje in injiciranje drog lahko okužila z virusi, ki se prenašajo s krvjo.

*Tveganje za okužbo:* Od 22. leta starosti občasno, predvsem na zabavah, njuha kokain. Nekajkrat si je drogo tudi vbrizgala v žilo. Pri tem ni uporabljala svojega pribora.

*Odločitev za obisk zdravnika:* Odločila se je za pregled v ambulanti za anonimno in brezplačno testiranje na okužbo z virusi hepatitisa B, C in HIV na Kliniki za infekcijske bolezni in vročinska stanja v Ljubljani.

*Diagnoza:* Rezultati preiskav so pokazali, da je kronično okužena z virusom hepatitisa C.

*Ukrep:* Takoj je bila napotena k specialist infektologu, ki je ugotovil kronično vnetje jeter, ob tem pa je bolnica imela povsem normalne rezultate laboratorijskih preiskav krvi za opredelitev delovanje jeter. Prejela je ustrezno protivirusno zdravljenje hepatitisa C in napotke glede zdravega prehranjevanja in popolne opustitve alkohola ter izogibanja drugim jetrom škodljivim snovem. Deležna je bila tudi nasveta glede opustitve tveganega vedenja. Glede okužbe z virusom hepatitisa C je bil testiran tudi njen spolni partner in vsi ožji družinski člani, s katerimi je živela.

*Izhod bolezni:* Bolnica jezdravljenje hepatitisa dokončala in se pozdravila. Zavedala se je, da obstaja možnost ponovne okužbe z virusom hepatitisa C, če ne bo spremenila svojega tveganega vedenja.

###3. Bolnik: Dvainpetdesetletnik, predhodno zdrav

*Težave:* Že pol leta opaža izrazito utrujenost, ima nekoliko slabši tek. Drugih težav nima.

*Tveganje za okužbo:* Pred 30. leti je bil na potovanju po Aziji, kjer se je dal tetovirati in je imel tudi nezaščitene spolne odnose z domačinko.

*Odločitev za obisk zdravnika:* Zaradi izrazite utrujenosti je obiskal izbranega osebnega zdravnika. Ta je opravil temeljne laboratorijske preiskave krvi, ki so kazale nenormalno delovanje jeter. Osebni zdravnik ga je nato napotil k specialistu infektologu. Tam je opravil ustrezne dodatne preiskave krvi, ki so potrdile, da je bolnik kronično okužen z virusom hepatitisa C. Infektolog je tudi ugotovil, da bi lahko bila možen izvor okužbe tetovaža in nezaščiteni spolni odnosi v Aziji, saj je le-ta v tem geografskem področju pogosta.

*Diagnoza:* Rezultati preiskave so pokazali kronično vnetje jeter s cirozo. Na ultrazvočni preiskavi jeter je bila vidna okrogla sprememba, za katero se je izkazalo, da je rak na jetrih in je najverjetneje posledica predhodno neprepoznane kronične okužbe z virusom hepatitisa C.

*Ukrep:* Bolnik je takoj prejel zdravljenje za virusni hepatitis C in napotke glede zdravega prehranjevanja in popolne opustitve alkohola ter izogibanja drugim jetrom škodljivim snovem. Hkrati pa je prejel tudi ustrezne ukrepe za zamejitev raka na jetrih. Glede okužbe z virusom hepatitisa C je bila testirana tudi bolnikova žena in vsi ostali člani skupnega gospodinjstva.

*Izhod bolezni:* Po uspešni ozdravitvi hepatitisa C so sledili nadaljnji ukrepi za obvladanje raka na jetrih, ki lahko vključujejo tudi presaditev organa.


