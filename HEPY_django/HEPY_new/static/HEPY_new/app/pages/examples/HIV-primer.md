### HIV/aids

##### **1. Bolnik:** Šestintridesetletnik, ki je v preteklosti imel genitalne bradavice in sifilis.

**Težave:** Brez bolezenskih simptomov in znakov.  
**Spolno vedenje:** Pred štirimi meseci je imel nezaščiten spolni odnos z naključnima partnerjema v eni izmed evropskih prestolnic. Sedaj ima stalnega partnerja v Sloveniji, s katerim ima zaščitene analne in nezaščitene oralne spolne odnose.  
**Odločitev za pregled:** Ker se je zavedal tveganega spolnega vedenja, se je odločil za posvet in testiranje v ambulanti za anonimno in brezplačno testiranje na HIV na Kliniki za infekcijske bolezni in vročinska stanja UKC Ljubljana.  
**Diagnoza:** Rezultat testiranja je potrdil okužbo z virusom HIV.  
**Ukrep:** Takoj je bil pregledan pri specialistu infektologu na Kliniki za infekcijske bolezni in vročinska stanja UKC Ljubljana,  in opravil vrsto dodatnih preiskav. Poučili so ga o načinih prenosa HIV, poteku okužbe ter ustreznem spremljanju in zdravljenju bolezni aids, morebitnih zapletih. Prejel pa je tudi nasvet o preprečevanju nadaljnjega prenosa okužbe in ustreznem načinu življenja. Na pregled je bil povabljen tudi njegov stalni partner.  

**Izhod bolezni:** Ostal bo pod rednim zdravniškim nadzorom infektologa, ki bo glede na rezultate preiskav presodil o uvedbi zdravljenja HIV/aidsa in ostalih ukrepih. Aids je neozdravljiva bolezen, pod skrbnim zdravniškim nadzorom pa z ustreznim zdravljenjem postane obvladljiva kronična bolezen.

##### **2. Bolnik:** Petindvajsetletnik, predhodno zdrav.

**Težave:** Zadnji mesec se slabo počuti, ima vročino, bolečine v grlu in sklepih, ki niso spremenjeni, ter glavobol.  
**Spolno vedenje:** Pred dvema mesecema je imel nezaščiten spolni odnos z naključno partnerko na potovanju po Afriki. V Sloveniji nima stalne partnerke.  
**Odločitev za pregled:** Zaradi zdravstvenih težav je obiskal izbranega osebnega zdravnika. Ta ga je napotil k infektologu, kjer so opravili razširjene preiskave. Zaradi tveganega spolnega vedenja so ga testirali tudi na HIV in ostale spolno prenosljive okužbe.  
**Diagnoza:** Rezultati preiskav so potrdili, da gre za okužbo s HIV.  
**Ukrep:** Takoj je bil pregledan pri infektologu na Kliniki za infekcijske bolezni in vročinska stanja UKC Ljubljana, kjer bo trajno pod rednim zdravniškim nadzorom. Glede na rezultate preiskav bo infektolog presodil o uvedbi zdravljenja HIV/aidsa in ostalih ukrepih. Poučili so ga o načinih prenosa HIV, poteku okužbe ter ustreznem spremljanju in zdravljenju bolezni aids, morebitnih zapletih. Prejel pa je tudi nasvet o preprečevanju nadaljnjega prenosa okužbe in ustreznem načinu življenja.   

**Izhod bolezni:** Okužba s HIV je neozdravljiva, z ustrezno kombinacijo protiretrovirusnih zdravil pa postane obvladljiva kronična bolezen. Potrebno bo doživljenjsko zdravljenje.
