###Sifilis

#####**1. Bolnik:** Dvainštiridesetletnik, ki je pred štirimi leti imel gonorejo.

**Težave:** Pred tednom dni se je pojavilo splošno slabo počutje in glavobol, pred dvema dnevoma pa izpuščaj po telesu. Na vratu je otipal povečane bezgavke.  
**Spolno vedenje:** Dva meseca pred nastopom bolezenskih težav je imel naključen nezaščiten oralni in analni spolni odnos z moškim. Nima stalnega partnerja ali partnerke.  
**Odločitev za  obisk v ambulanti za SPO:** Ker je v preteklosti že prebolel gonorejo in je poznal tveganja pri takem načinu spolnega vedenja, se je odločil za pregled v ustrezni ambulanti. K temu ga je spodbudila tudi za kovanec velika, čvrsta in neboleča razjeda, ki jo je kmalu po spolnem odnosu opazil na desni strani jezika in se je sama od sebe čez čas zacelila.  
**Diagnoza:** Z ustreznimi preiskavami so potrdili, da ima bolnik sifilis.  
**Ukrep:** Prejel je ustrezno antibiotično zdravljenje in nasvet glede nadaljnjega varnejšega spolnega vedenja. Na testiranje je bil povabljen tudi partner, s katerim je imel spolni odnos. Izkazalo se je, da ima tudi on sifilis, hkrati pa je okužen tudi s HIV. Pri bolniku je rezultat testa na HIV ostal negativen.  

**Izhod bolezni:** Bolnik je ozdravel, vendar so njegovo zdravstveno stanje še dalj časa redno spremljali v ambulanti za spolno prenosljive okužbe.

#####**2. Bolnica:** Štiriindvajestletnica, predhodno zdrava.

**Težave:** Brez bolezenskih simptomov in znakov.  
**Spolno vedenje:** Pred približno dvema mesecema je imela nezaščiten genitalni spolni odnos z neznancem. Nima stalnega partnerja.  
**Odločitev za obisk v ambulanti za SPO:** Ker je bila dobro poučena o možnosti okužbe pri nezaščitenem spolnem odnosu, se je odločila za pregled, čeprav ni imela nobenih zdravstvenih težav.     
**Diagnoza:** Preiskave so pokazale, da ima sifilis. Naknadno se je med pogovorom z zdravnico spomnila, da je pred časom na spolovilu zatipala ranico, ki pa ni bila boleča, zato ob tem ni ukrepala.  
**Ukrep:** Prejela je ustrezno antibiotično zdravljenje. Spolnega partnerja ni mogla povabiti na pregled, ker ga ni poznala.  

**Izhod bolezni:** Po ustreznem antibiotičnem zdravljenju se je pozdravila. Če bolnica ne bi bila tako dobro seznanjena z nevarnostjo nezaščitenih spolnih odnosov, bi okužba tiho napredovala in sčasoma povzročila hude zaplete.  
