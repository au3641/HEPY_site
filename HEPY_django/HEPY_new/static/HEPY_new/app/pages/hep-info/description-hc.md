### Hepatitis C
Hepatitis C je vnetje jeter, ki ga povzroča virus hepatitisa C (HCV). Ocenjujejo, da je s HCV v svetu okuženih med 130 in 150 milijoni ljudi. V Sloveniji ocenjujejo, da je v splošni populaciji pojavnost okužbe nižja od 0.5%, okužbi pa so danes najbolj izpostavljeni intravenski uporabniki drog.
 
#### Način okužbe
Virus hepatitisa C se prenaša pri vnosu okužene krvi v telo. V preteklosti je bila okužba najpogosteje posledica prejetja transfuzije okužene krvi in krvnih pripravkov (v Sloveniji pred letom 1993) ali večjih operativnih ali dentalnih posegov in medicinskih postopkov (npr. hemodializa). Danes je  najpomembnejši dejavnik tveganja za okužbo s HCV uporaba okuženega pribora za uživanje nedovoljenih drog (bodisi z injiciranjem ali njuhanjem), okužba pa je možna tudi pri neprofesionalno izvedeni tetovaži, “piercingu” ali akupunkturi ali pri souporabi osebnega pribora z okuženo osebo (zobna ščetka, britvica, manikirni pribor). Virus hepatitisa C se lahko prenese tudi s spolnim odnosom z okuženo osebo, predvsem med moškimi, ki imajo spolne odnose z moškimi. Možnost za prenos pri enkratnem tveganem spolnem stiku je 0.1 do 7% in je večja pri osebah, ki pogosto menjajo spolne partnerje. Možen je tudi prenos z okužene matere na otroka.
 
#### Potek okužbe
Okužba najpogosteje poteka brez bolezenskih simptomov in znakov, tako da se je okuženi večinoma sploh ne zaveda. Le pri 15% se po inkubacijski dobi od 15 do 160 dni pojavi akutni hepatitis C s  splošnim slabim počutjem, izgubo teka, slabostjo, tiščečo bolečino v zgornjem delu trebuha, lahko se pridružita še bruhanje in zlatenica (rumeno obarvanje kože in sluznic). Seč se obarva temno, blato pa svetlo sivo. Zelo redko pa akutna bolezen napreduje v hudo obliko z odpovedjo delovanja jeter, ki se lahko konča s smrtjo (fulminantni hepatitis). Pri večini akutno okuženih virus v telesu ostane vse življenje in povzroči kronično vnetje jeter (kronični hepatitis C), ki lahko privede do življenje ogrožajočih posledic (odpovedi delovanja jeter, raka na jetrih), če ga ne prepoznamo in zdravimo pravočasno. Kronična okužba s HCV se lahko izraža tudi na drugih organih in organskih sistemih kar tudi lahko ogroža življenje (bolezen ledvic, žilja, določene rakave bolezni, sladkorna bolezen, idr.). Značilno je, da pri večini bolnikov kronični hepatitis C vrsto let ali celo desetletij poteka povsem nezaznavno in se ga bolnik ne zaveda, ter ga prvič k zdravniku lahko privedejo šele kasne posledice in zapleti bolezni. Bolnik s hepatitisom C pa lahko nemo okužbo s tveganim vedenjem širi naprej.
 
#### Kaj narediti ob sumu na okužbo
Ob pojavu simptomov in znakov okužbe, ali če so prisotni kakršnikoli dejavniki tveganja za okužbo, čim prej obiščite izbranega osebnega zdravnika, ki bo opravil ustrezen pregled krvi in vas v primeru utemeljenega suma na okužbo s HCV takoj napotil k specialitu infektologu.  Ta bo opravil dodatne preiskave krvi in ocenil, kakšna je okvara vaših jeter in s posebnimi virološkimi preiskavami potrdil okužbo s HCV (pozitivni HCV RNK).
Če ste bili v življenju izpostavljeni kakršnemukoli dejavniku tveganja za okužbo s HCV lahko opravite testiranje tudi v v ambulanti za anonimno testiranje, kjer vam bodo poleg pregleda krvi tudi ustrezno svetovali.
 
#### Zdravljenje
Hepatitis C je mogoče pozdraviti, če ga odkrijemo dovolj zgodaj v poteku bolezni. Je prva kronična virusna bolezen, ki je ozdravljiva. Sodoben način zdravljenja z virus neposredno delujočimi zdravili in je učinkovit pri skoraj vseh bolnikih, zdravljenje pa je varno in bolnikom prijazno, brez izrazitejših neželjenih učinkov. Z zdravljenjem bolnikov s kroničnim hepatitisom C preprečimo napredovanje bolezni v cirozo in raka na jetrih. Z zdravljenjem bolnikov z akutnim hepatitisom C pa preprečimo kronično okužbo. Najpomembneje je, da pomislite na možnost okužbe, se čim prej testirate in v primeru pozitivnega izvida takoj obiščete osebnega zdravnika, ki vas bo napotil k infektologu.
 
#### Možne posledice v primeru spregledane okužbe
Nezdravljena akutna okužba pri 85% okuženih preide v kronično obliko, vendar večina teh v prvih desetletjih po okužbi ne kaže simptomov in znakov bolezni, ali pa so ti blagi in neznačilni (npr. izčrpljujoča utrujenost). Po več letih ali desetletjih pa lahko kronična okužba pripelje do ciroze (10% do 30% okuženih), v nekaterih primerih celo do popolne odpovedi delovanja jeter. Lahko pa se razvije primarni rak jeter. Hepatitis C je poglavitni vzrok za presaditev jeter.
 
#### Preprečevanje okužbe
Žal cepiva, ki bi ščitilo pred hepatitisom C, ni na voljo. Obstaja pa možnost preprečitve prehoda akutne okužbe v kronično s pravočasnim zdravljenjem. Vendar le-tega lahko uvedemo le, če akutno okužbo pravočasno odkrijemo, kar pa je pri večini okuženih nemogoče, saj poteka nezaznavno. Zato so izjemnega pomana vsi ukrepi za preprečevanje okužbe: uporaba lastnega osebnega pribora (zobne ščetke, britvie, manikirni pribor), pazljivost pri izbiri salona za tetoviranje in "piercing", redna, dosledna in pravilna uporaba kondomov in uporaba sterilnih igel in pribora za injiciranje in njuhanje.
 
