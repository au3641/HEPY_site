###AKUTNI VIRUSNI HEPATITIS
 
Akutni virusni hepatitis je akutna sistemska okužba, ki jo povzročajo virusi hepatitisa A, B, C, D in E (HAV, HBV, HCV, HDV, HEV). Simptomi in znaki bolezni, s katerimi se kaže akutni virusni hepatitis, so enaki ne glede na povzročitelja. Okužba lahko poteka popolnoma brez bolezenskih znakov, v redkih primerih pa lahko pride celo do hitre odpovedi delovanja jeter.
 
####Način okužbe
Virusi hepatitisa vstopijo v telo na različne načine. Virusa hepatitisa A in E (HAV in HEV) vstopita v telo skozi prebavila, virusi hepatitisov B,C in D (HBV, HCV, HDV) pa skozi kožo in različne sluznice. Nato virusi potujejo po krvi do jeter in vstopajo v jetrne celice, kjer se tudi razmnožujejo. Po vstopu v jetrno celico jo virus poškoduje na različne načine, odvisno od posameznega virusa. Večinoma pa lasten gostiteljev imunski sistem napade jetrne celice, ki so okužene, in jih uniči.
 
####Potek okužbe
Obdobje od okužbe pa do pojava prvih bolezenskih znakov je različno dolgo, odvisno od povzročitelja. Pri okužbah s HAV in HEV je krajše (od 15 do 45 dni), pri okužbah s HBV, HCV in HDV pa precej daljše (od meseca in pol do šest mesecev). Pri treh četrtinah okuženih akutni virusni hepatitis poteka brez znakov bolezni. V manj kot 1% pa je potek buren (fulminanten) in lahko pride do odpovedi delovanja jeter in celo do smrti.
Akutna bolezen poteka v štirih obdobjih. Okužbi sledi obdobje inkubacije, ko simptomi in znaki še niso izraženi. To obdobje je pri različnih povzročiteljih različno dolgo, od 15 dni do 6 mesecev. Nato nastopi prodromalno ali predikterično obdobje z neznačilnimi simptomi, kot so splošno slabo počutje, utrujenost in oslabelost, siljenje na bruhanje, bruhanje, lahko driska, izguba teka in pogosto tiščeča bolečina pod desnim rebrnim lokom, lahko tudi gripi podobni simptomi s povišano telesno temperaturo, glavobolom ter bolečinami v mišicah in sklepih. Po štirih do desetih dneh sledi ikterično ali zlatenično obdobje, v katerem predhodni neznačilni simptomi izvenijo, pojavi pa se zlatenica ali rumenica, ki zajame oči, mehko nebo in kožo. Seč se obarva temno, blato pa bledo sivkasto. Poleg rumenice so lahko zvečana in na otip rahlo boleča jetra ter nekoliko povečana vranica, povečane so lahko tudi bezgavke na vratu in drugje po telesu. Prisotna je lahko izrazita srbečica in rdeč izpuščaj na dlaneh. Povprečno po 2 do 3 tednih sledi obdobje okrevanja ali poikterično obdobje, ki traja od dveh do 12 tednov.
V poteku akutnega hepatitis so lahko poleg jeter prizadete tudi žile (vaskulitis), predvsem pri hepatitisu B, in ledvice (pri hepatitisih B in C).
Potek akutnega hepatitisa pri manj kot 1% bolnikov poteka burno (fulminantno), kar privede do odpovedi delovanja jeter. Kaže se z zelo izraženo rumenico kože, izrazitim otekanjem v trebuh in noge, krvavitvami po koži in v prebavilih, zaspanostjo, zmedenostjo, vznemirjenostjo in celo komo, končno pa z motnjami dihanja ter motnjami v delovanju srčno-žilnega sistema in ledvic.
Kaj narediti ob sumu na okužbo
Ob pojavu simptomov in znakov okužbe čimprej obiščite izbranega osebnega zdravnika, ki bo opravil ustrezen pregled krvi in vas v primeru utemeljenega suma na virusni hepatitis takoj napotil k specialistu infektologu. Ta bo opravil dodatne preiskave krvi in ocenil, kakšna je okvara vaših jeter in s posebnimi virološkimi preiskavami potrdil okužbo z virusnim hepatitisom.
 
####Zdravljenje
Akutni virusni hepatitis običajno ne zahteva zdravljenja, izjema je le akutni hepatitis C, pri katerem z zdravljenjem lahko preprečimo prehod v kronično okužbo.  Bolnišnično zdravljenje potrebujejo bolniki z zelo oslabljeno funkcijo jeter, vendar so le-ti maloštevilni,  saj večina odraslih virusni hepatits spontano preboli in (razen pri hepatitisu C) odstrani virus iz telesa. Potrebni so počitek in redna, zdrava in uravnotežena prehrana v več manjših obrokih, izogibanje alkoholu in vsem jetrom škodljivim snovem. Buren potek akutnega hepatitisa pa zahteva podporno zdravljenje v enoti intenzivne terapije, pri odpovedi delovanja jeter pa je potrebna presaditev organa.
 
####Možne posedice v primeru spregledane okužbe
Pomembno je, da okužbo z virusi hepatitisa pravočasno prepoznamo in ustrezno nadzorujemo, saj se tako izognemo njenemu nadaljnjemu širjenju, hkrati pa s tem lahko preprečimo zaplete pri okuženi osebi. Odvisno od povzročitelja akutnega virusnega hepatitisa lahko okuženi ozdravi in pridobi trajno imunost pred ponovno okužbo (HAV, HEV, večinoma tudi HBV).  Lahko pa ostane kronično okužen (HBV, HCV in HDV) in zboli za kroničnim virusnim hepatitisom, ki lahko po mnogih letih privede do ciroze in odpovedi delovanja jeter ali raka na jetrih. 
 
####Preprečevanje okužbe
Najboljši način za preprečevanje hepatitisov A in B je cepljenje. Okužbo z HAV in HEV lahko preprečimo tudi z ustrezno higieno in pozornostjo pri uživanju hrane in pijače pri potovanju v endemična področja, kot tudi v domačem okolju.
Okužbo z HBV, HCV in HDV preprečujemo s pravilno in dosledno uporabo kondoma pri spolnih odnosih (vaginalnih, analnih in oralnih), z uporaba lastnega osebnega pribora (zobne ščetke, britvice, manikirni pribor), pazljivostjo pri izbiri salona za tetoviranje in "piercing", uporabo sterilnih igel in pribora za injiciranje ter njuhanje.
