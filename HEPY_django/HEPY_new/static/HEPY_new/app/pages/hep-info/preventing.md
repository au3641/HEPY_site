###PREPREČEVANJE OKUŽBE Z VIRUSOMA HEPATITISA A IN E in CEPLJENJE PROTI HEPATITISU A

Na potovanju v endemične kraje (glej zemljevid) popotnik virus hepatitisa A (HAV) in virus hepatitisa E (HEV) zaužije s hrano, vodo ali preko umazanih rok. Povzročitelj se določen čas izloča z blatom okuženega. Z bolnika ali tihega nosilca virusa se povzročitelj vrača v okolje, v higiensko neurejenih razmerah pa se okužba lahko širi na zdrave osebe. 

####Kako se zavarujemo pred okužbo?
Pred okužbo se lahko zavarujemo z doslednim upoštevanjem higienskih ukrepov, predvsem smo pozorni v državah, kjer ni razvite kanalizacije oziroma sanitacije okolja. Najpomembnejše je pitje higiensko neoporečne vode, priporočamo uporabo ustekleničene vode, ne le prekuhavanje vode. Roke si pred pripravo jedi in pred jedjo ter po uporabi stranišča vedno temeljito umijemo z milom in čisto vodo. Kjer ni na voljo čiste vode, svetujemo uporabo mokrih higienskih ali alkoholnih robčkov.  Pri umivanju zob uporabljamo samo pitno vodo.  Svetujemo uživanje dobro pečene ali dobro kuhane in pravkar pripravljene hrane. Zelenjavo in sadje je potrebno dobro oprati v pitni vodi. 

**Cepljenje** je najbolj učinkovit način preprečitve okužbe s HAV. Vključuje dva odmerka cepiva in je doživljenjsko učinkovito. Možno je tudi cepljenje s kombiniranim cepivom proti hepatitisoma  A in B s tremi odmerki. Proti hepatitisu E cepiva ni na voljo.

####Za koga je cepljenje proti hepatitisu A priporočjivo?
Preventivno cepljenje proti hepatitisu A se priporoča predvsem ljudem, ki potujejo v države z večjim deležem prekuženih s HAV (glej zemljevid). Za slovenske potnike predstavljajo največje tveganje za okužbo potovanja v dežele Afrike, Azije ter srednje in južne Amerike. Povečano tveganje je tudi na priljubljenih destinacijah v letoviščih Turčije, Egipta, Tunisa in Maroka. Glede na dejstvo, da so najpogostejša potovanja predvsem v bližnjo okolico, pa je pomembno poudariti, da okužbo s HAV tvegamo že pri potovanjih v Bosno in Hercegovino, Srbijo, Črni Goro, Albanijo, Bolgarijo, Romunijo, Makedonijo in Kosovo.

Cepivo proti hepatitisu A sodi med tako imenovana inaktivirana oziroma mrtva cepiva in je zato povsem varno. Je zelo učinkovito cepivo, saj zaščiti vse cepljene osebe že mesec dni po prvem odmerku cepiva.  Za doživljenjsko zaščito sta potrebna dva odmerka - šest do dvnajst mesecev po prvem odmerku sledi drugi odmerek. Pomembno je, da potnik prejme prvi odmerek cepiva vsaj en mesec pred pričetkom potovanja, da se telesu lahko nastanejo ustrezna protitelesa, ki ščitijopred okužbo s HAV.

####Poekspozicijska zaščita
Vsem osebam, starejšim od enega leta, ki so bile izpostavljene okužbi s HAV in pred tem niso bile cepljene oz. bolezni niso prebolele, priporočamo cepljenje z enim odmerkom cepiva čimprej oz. znotraj dveh tednov po izpostavitvi. To so:
 tesni kontakti oseb s potrjeno okužbo s HAV, in sicer osebe, ki živijo v istem gospodinjstvu, spolni partnerji okužene osebe, ali osebe, ki so si z okuženim delile pribor za uporabo nedovoljenih drog;
osebje in otroci v jaslih/vrtcih ter njihovi družinski člani, ko zboli najmanj en otrok ali zaposleni v jaslih ali se primeri pojavijo v najmanj dveh gospodinjstvih (družinah) otrok, ki obiskujejo iste jasli;
osebe, izpostavljene skupnemu viru okužbe (npr. okuženemu zaposlenemu, ki pripravlja in rokuje s hrano).

###PREPREČEVANJE OKUŽBE Z VIRUSOM HEPATITISA B in
CEPLJENJE PROTI HEPATITISU B 

####Kako se zavarujemo pred okužbo?
Okužba z virusom hepatitisa B se prenaša ob neposrednem stiku z okuženo krvjo, ki se vnese v izpostavljeno telo, ali z nekaterimi drugimi telesnimi tekočinami (najpogosteje slina, sperma, vaginalni izločki). 
Cepljenje proti hepatitisu B je najboljši način za preprečitev okužbe  s HBV in njenih resnih posledic. Rojeni po letu 1992 so bili cepljeni že v rednem programu cepljenja otrok pred vstopom v šolo.
Ker se v razvitem svetu okužba s HBV najpogosteje prenaša s spolnimi odnosi z okuženo osebo, je pomemben ukrep preprečevanja okužbe tudi redna, dosledna in pravilna uporaba kondoma. Kondom je potrebno uporabljati vse od začetka do konca spolnega odnosa (vaginalnega, oralnega in/ali analnega). Pomembno je tudi izogibanje stiku s telesnimi tekočinami drugih ljudi, uporaba lastnega osebnega pribora (zobna ščetka, britvica, manikirni pribor) in uporaba sterilnih igel. Možen je tudi prenos med porodom z okužene matere na novorojenca.

**Cepljenje** je najbolj učinkovit način preprečitve okužbe s HBV. Vključuje tri odmerke cepiva. Je dolgotrajno učinkovito, in sicer pri 90% posameznikov.

####Za koga je cepljenje priporočjivo?
Cepljenje odraslih je zelo priporočljivo za vse, pri katerih obstaja verjetnost, da bodo prišli v stik z virusom hepatitisa B in predhodno še niso bili cepljeni. To so ljudje, ki potujejo v države *zemljevid*, kjer je bolezen pogosta, in tisti, ki so zaradi svojih navad in načina življenja bolj izpostavljeni okužbi s HBV (npr. tvegano spolno vedenje, uporaba nedovoljenih drog). Cepljenje poteka po shemi 0, 1, 6, kar pomeni,  da drugi odmerek cepiva sledi 1 mesec po prvem odmerku, tretji odmerek pa sledi 6 mesecev po prvem odmerku.

####Za koga je cepljenje obvezno?
Od leta 1998 je cepljenje otrok proti hepatitisu B pred vstopom v šolo del nacionalnega programa cepljenja. Rutinsko so torej cepljeni otroci, rojeni po letu 1992. Prva dva odmerka cepiva prejmejo pred vstopom v šolo s presledkom najmanj enega meseca,  tretji odmerek pa prejmejo v prvem razredu (najmanj pet mesecev po drugem odmerku). 

Cepljenje je po Pravilniku o cepljenju, zaščiti z zdravili in varstvu pred vnosom in razširjenjem nalezljivih bolezni (UL RS, 16/1999) obvezno tudi za vse tiste, ki imajo zvečano tveganje za okužbo  s HBV. To velja za:

zdravstvene in druge delavce, ki so pri opravljanju svojega dela izpostavljeni možnosti okužbe s HBV;
*dijake in študente, ki so pri praktičnem pouku izpostavljeni možnosti okužbe s HBV; 
*novorojenčke HBsAg pozitivnih mater; 
*otroke ob vstopu v osnovno šolo; 
*osebe, ki nimajo niti antigena niti zaščitnih protiteles in živijo v tesnem stiku z osebami, ki so nosilci antigena hepatitisa B, pri čemer imajo prednost spolni partnerji; 
*bolnike na hemodializi; 
*varovance zavodov za duševno in telesno zaostale; 
*uživalce drog z injiciranjem; 
*hemofilike; 
*bolnike s spolno prenesljivimi okužbami; 
*osebe, ki so bile izpostavljene okužbi s HBV preko kože ali sluznice.

Po letu 1994 so vse noseče žene rutinsko testirane glede morebitne kronične okužbe s HBV. Če je nosečnica kronično okužena s HBV (v krvi ima prisoten HBsAg), je potrebno novorojenca čim prej po rojstvu cepiti proti hepatitisu B in mu hkrati s prvim odmerkom cepiva dati tudi pasivno zaščito s specifičnimi imunoglobulini. Ti otroci so cepljenji s štirimi odmerki cepiva, po shemi 0, 1, 2, 12 (drugi odmerek cepiva prejmejo 1 mesec po prvem, tretjega 2 meseca po prvem in četrtega 12 mesecev po prvem odmerku cepiva).


####Preprečitev okužbe s HBV po izpostavitvi (po-ekspozicijska profilaksa)
V primeru, da je bil posameznik izpostavljen okužbi s HBV preko kože ali sluznice in predhodno ni bil cepljen proti hepatitisu B ali je bil cepljen nepopolno ali pa cepljenje ni bilo uspešno oziroma o njem ni podatka, je mogoča po-ekspozicijska profilaksa, ki lahko zaščiti pred okužbo s HBV. Gre za pasivno zaščito s specifičnimi imunoglobulini proti hepatitisu B in prvim odmerkom cepiva proti hepatitisu B (ki mu nato sledijo nadaljnji odmerki po ustrezni shemi). 
Po-ekspozicijsko profilakso prejmejo:
*osebe, ki so pri delu v zdravstvu doživele incident (naključen vbod, vrez, politje z okuženim materialom) in obstaja določeno tveganje za okužbo (znotraj 48 ur po izpostavitvi);
*osebe, ki so se zunaj zdravstva zbodle z uporabljeno iglo in obstaja določeno tveganje za okužbo (znotraj 48 ur po izpostavitvi);
*osebe, ki so imele nezaščiten spolni stik s partnerjem ali partnerko, ki je okužen/a s HBV (znotraj 14 dni po izpostavitvi);
*novorojenci mater, okuženih s HBV (znotraj 12 ur po porodu)

####Kakšna so tveganja pri cepljenju?
Cepivo proti hepatitisu B je zelo varno. Večina ljudi po cepljenju nima težav. Lahko se pojavijo blage težave, kot so bolečina na mestu cepljenja ter zvišana telesna temperatura. Hujše težave, kot na primer alergična reakcija, so zelo redke.

####Kdo ne sme biti cepljen?
Če je imela oseba hujšo (življenje ogrožajočo) alergično reakcijo po predhodnem odmerku cepiva proti hepatitisu B ali je alergična na katerokoli sestavino cepiva ali na kvas, ne sme biti cepljena s cepivom proti hepatitisu B.
Če je v času predvidenega cepljenja oseba akutno zbolela z neko drugo boleznijo, je cepljenje proti hepatitisu B potrebno začasno odložiti do okrevanja.


###PREPREČEVANJE OKUŽBE Z VIRUSOM HEPATITISA C

Zaradi izrazite spremenljivosti virusa hepatitisa C (HCV) *cepiva proti hepatitisu C še niso* uspeli razviti, prav tako ni učinkovita niti pasivna zaščita z imunoglobulini. 

Zato je večji poudarek na preprečevanju okužbe z dobrim nadzorom nad darovano krvjo in darovanimi organi ter spremljanju posameznikov, ki so izpostavljeni večjemu tveganju za okužbo. Izrednega pomena je tudi preventivno izobraževanje javnosti. Zaradi možnosti preprečitve kronične okužbe s pravočasno uvedbo zdravljenja akutnega hepatitisa C je zelo pomembno ustrezno medicinsko spremljanje oseb, ki so bile izpostavljene tveganju za okužbo s HCV.

Pred okužbo se lahko zavarujemo z *manj tveganim vedenjem*:
*intravenski uporabniki drog z uporabo lastnega pribora za injiciranje,
*njuhalci drog z uporabo lastnega pribora,
*z izogibanjem neprofesionalno opravljenemu tetoviranju, prebadanju kože in sluznic (»piercing«) in akupunkturi,
*osebe, ki menjavajo spolne partnerje, s pravilno uporabo kondoma iz lateksa dosledno pri vsakem spolnem odnosu,
*novorojenci mater, okuženih s HCV, s testiranjem na prisotnost okužbe s HCV takoj po porodu in nadaljnjim zdravniškim nadzorom,
*z izogibanjem souporabi osebnega pribora (zobna ščetka, brivnik, manikirni pribor) in vzdrževanjem osnovnih higienskih navad,
*s pravilnim ukrepanjem ob *incidentu v zdravstvu* 

####Ukrepanje ob incidentu v zdravstvu:

*Incident* oziroma nezgoda je nenamerna poškodba (vbod, ureznina) z okuženim ostrim predmetom ali izpostavljenost sluznic oči, nosu ali ust krvi oziroma aerosolu, ki nastane ob razpršitvi krvi; lahko gre tudi za razlitje krvi ali telesnih tekočin s primesjo krvi po poškodovani koži ali po večjih površinah normalne kože in/ali sluznice. Rezultati raziskav kažejo, da *večina incidentov ne privede do okužbe*. 
Ob vsakem incidentu je potrebno ustrezno ukrepanje:
*takojšne izvajanje prve pomoči, poročanje o incidentu odgovorni osebi, ovrednotenje incidenta, napotitev k infektologu za svetovanje ter klinično in laboratorijsko spremljanje izpostavljenega zdravstvenega delavca. Če je le možno, je potrebno takoj *testirati »indeks bolnika«* na okužbo s HCV, razen v primeru, ko gre za že znano okužene; 
**prva pomoč* v primeru politja nepoškodovane kože izpostavljenega zdravstvenega delavca s krvjo »indeks bolnika« vključuje spiranje prizadete površine z *mlačno tekočo vodo 10 minut*. Če pride do politja poškodovane kože ali vboda/vreza z okrvavljenim ostrim predmetom, mesto poškodbe iztiskamo, da kri izteka in hkrati spiramo z mlačno tekočo vodo vsaj 10 minut. V obeh primerih *kožo nato dobro osušimo* in *razkužimo z alkoholnim razkužilom*, ki naj učinkuje najmanj 2-3 minute, nato poškodbo oskrbimo. V primeru obrizganja sluznice (tudi očesne) zdravstvenega delavca s krvjo »indeks bolnika« mesto vsaj 10 minut spiramo z vodo ali fiziološko raztopino. Če zdravstveni delavec nosi očesne leče, te odstranimo in jih spiramo s fiziološko raztopino ali s tekočino za razkuževanje oz. jih, če je to možno, zavržemo. Na osnovi podatkov o vrsti kužnine, načinu prenosa in obsegu izpostavljenosti *ocenimo nevarnost* za prenos HCV in potrebo po nadaljnjem ukrepanju. To vključuje redno medicinsko sledenje zdravstvenega delavca in v primeru akutne okužbe, ki ne izzveni spontano v 12 tednih, uvedbo zdravljenja akutnega hepatitisa C z na virus neposredno delujočimi zdravili.


###ZAŠČITA PRED SPOLNO PRENOSLJIVIMI OKUŽBAMI (SPO)

####Zakaj naj uporabljam kondom?

Kondomi so najboljša zaščita pred neželeno nosečnostjo in hkrati ščitijo tudi pred SPO. Priporočamo jih vsem, še posebej pa osebam, ki pogosto menjavajo spolne partnerje in mladim na začetku spolnega življenja. Za čim bolj zanesljivo zaščito pred prenosom SPO je potrebna redna, dosledna in pravilna uporaba kondomov, kar pomeni, da jih ustrezno namestimo ter, da jih uporabljamo redno, pri vseh oblikah spolnih odnosov (genitalnih, oralnih, in/ali analnih) in ves čas spolnega odnosa.

####Kje lahko kupim kondome?

Kondome je možno kupiti v trgovinah, lekarnah, drogerijah in na bencinskih črpalkah, večjo diskretnost pa omogoča naročanje prek spleta.

####Katere vrste kondomov naj izberem?

Na razpolago je široka paleta različnih vrst kondomov. Večina kondomov je izdelana iz lateksa, ki je za lažjo uporabo prekrit z lubrikantom. Kondomi iz polisoperna so primerni za tiste, ki so alergični na lateks. Pomembno je, da izbereš kondom, ki se ustrezno prilega spolnemu udu, saj le tako omogoča učinkovito zaščito.

####Kako pravilno uporabim kondom?

Svetujemo, da si pred prvo uporabo kondomov natančno prebereš priložena navodila.

Preveri rok uporabe, ovojnica ne sme biti poškodovana.
Previdno odstrani ovitek, tako da pri tem ne poškoduješ kondoma.
Da iztisneš odvečni zrak, stisni konico kondoma in ga istočasno odvij navzdol po spolnem udu. Kondom razvij neposredno na spolni ud.
Takoj po izlitju semenske tekočine (ejakulaciji) odstrani kondom, dokler je spolni ud še erektiran. Spolni ud izvleci tako, da kondom primeš ob korenu uda.
Kondom uporabi samo enkrat in ga nato zavrzi v ustrezen smetnjak.

####Kaj je še dobro vedeti?

Kondomi so učinkovita zaščita pred SPO le, če jih uporabljamo ob vsakem spolnem odnosu (tudi oralnem ali analnem).
Pri natikanju kondoma pazi, da ga ne poškoduješ z nohti ali zobmi.
Posamezen kondom je primeren samo za enkratno uporabo. Tudi če ni prišlo do ejakulacije, ga po končanem spolnem odnosu zavrzi.
Zapakirane kondome shranjuj na hladnem in suhem mestu. Če so bili izpostavljeni vročini, soncu, ali pa obstaja možnost, da se je njihova ovojnica poškodovala, jih raje zavrzi.
S kondomi ne uporabljaj olj, vazelinov in krem, ki bi lahko poškodovali površino kondoma. Enako velja tudi za nekatere zdravilne kreme in vaginalete (nožnične vložke).
Pri analnem spolnem odnosu uporabljaj debelejše kondome in več lubrikanta.


####Kam po pomoč, če me skrbi, da imam spolno prenosljivo okužbo (SPO)?

Odločiš se za pregled v eni izmed zdravstvenih ustanov, ki ima ambulanto za SPO s celostno obravnavo pri zdravniku specialistu (pregled, preiskave, svetovanje, zdravljenje). Obstajajo tudi zdravstvene ustanove, ki nudijo samo testiranje na določene SPO. Ponudba zdravstvenih storitev se med ustanovami nekoliko razlikuje, prav tako dostopnost do storitev (z napotnico, anonimno brezplačno, samoplačniško).

####Kaj je ambulanta za SPO?

Ambulanta za SPO je namenjena svetovanju v zvezi s tveganim spolnim vedenjem in SPO ter odkrivanju in zdravljenju SPO. V njej te bo obravnaval zdravnik specialist, ki se ukvarja s SPO.

####Kdaj naj se odločim za pregled?

Če si imel tvegano spolno vedenje in/ali imaš kakršnekoli bolezenske simptome in znake, ki bi nakazovali na SPO, se obrni na svojega izbranega zdravnika, ki te bo glede na tvoje težave napotil k specialistu v ambulanto za SPO.

####Kako do zdravstvene ustanove, ki omogoča obravnavo spolno prenosljivih okužb?

V večini primerov za obisk ambulante za spolno prenosljive okužbe potrebuješ napotnico izbranega osebnega zdravnika. Ko pridobiš napotnico, se lahko naročiš po pošti, e-pošti, telefonu ali pa osebno. Sistemi naročanja se med zdravstvenimi ustanovami nekoliko razlikujejo, zato je pred obiskom izbrane zdravstvene ustanove dobro preveriti, kakšen je postopek obravnave pri njih.

####Kaj prinesem s seboj na pregled?

Na pregled je potrebno prinesti kartico zdravstvenega zavarovanja, napotnico in morebitne izvide predhodnih preiskav v povezavi s trenutnim bolezenskim stanjem.

####Kako poteka pregled v ambulanti za spolno prenosljive okužbe?

Obravnava bolnikov se začne s pogovorom in posvetom z zdravnikom specialistom. Nato zdravnik specialist opravi pregled, vključno s pregledom zunanjih spolovil, pri ženskah pa tudi nožnice in materničnega vratu (kot ginekološki pregled). Sledi odvzem brisov iz spolovil: pri moških iz sečnice in pri ženskah iz nožnice, materničnega vratu in sečnice. Po potrebi je bris odvzet tudi z drugih mest izpostavljenosti okužbi (zadnjik, žrelo). Sledi še odvzem seča in krvi. V odvzetem materialu nato v mikrobiološkem laboratoriju opravijo testiranje na vse najpogostejše spolno prenosljive okužbe, ki jih lahko dokažemo z danes dostopnimi preiskavami, vključno z virusom HIV, če se bolnik s tem strinja.

####Pomembno je vedeti

Za pregled v ambulanti za SPO ni potrebno biti tešč. Moški naj ne urinirajo štiri ure pred odvzemom brisa iz sečnice. Pri ženskah preiskave ne opravljamo v času menstrualne krvavitve. Zdravniku specialistu moraš povedati, če trenutno prejemaš antibiotično zdravljenje ali si ga prejel nedavno. Odvisno od načina delovanja posameznih ambulant za SPO izvid preiskav in nadaljnje napotke bolniki prejmejo osebno ali po pošti na naslov, ki ga navedejo (in je lahko tudi drugačen od njihovega stalnega bivališča).

NE OKLEVAJ! ČE SI IMEL TVEGANO SPOLNO VEDENJE IN/ALI IMAŠ BOLEZENSKE SIMPTOME IN ZNAKE ZA HEPATITIS, POJDI TAKOJ K ZDRAVNIKU!

         




