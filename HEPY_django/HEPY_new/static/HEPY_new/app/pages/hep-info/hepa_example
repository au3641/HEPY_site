###Hepatitis A
####1.Bolnica: petdesetletnica, predhodno zdrava

*Težave:* Pet dni je bila splošno oslabela, nato jo je začelo siliti na bruhanje, opazila je tudi nekoliko temnejši seč. Naslednji dan se je pojavila rumenica beločnic in kože. 

*Tveganje za okužbo:* pred tremi tedni se je vrnila s počitnic v Mehiki, kjer bila 14 dni. Uživala je morske sadeže, med njimi tudi termično slabo obdelane. Tri osebe iz potovalne skupine so podobno zbolele.

*Odločitev za pregled pri specialistu:* Izbrani osebni zdravnik jo je zaradi suma na virusni hepatitis pod “nujno” napotil k specialistu infektologu. Ta je opravil pregled krvi na teste za oceno delovanja jeter in označevalce virusnih hepatitisov.

*Diagnoza:* Rezultati preiskav so pokazali akutni hepatitis A in zelo oslabelo delovanje jeter.

*Ukrep:* Zaradi zelo oslabelega delovanja jeter je bila sprejeta v bolnišnico, kjer so uvedli ustrezne podporne ukrepe. Usmerjenega zdravljenja hepatitisa A ni na voljo. 

*Izhod bolezni:* Pri bolnici je prišlo do nenadne kritične odpovedi delovanja jeter in je potrebovala presaditev organa.

####2. Bolnik: štiriindvajsetletnik, predhodno zdrav

*Težave:* nenadoma je opazil rumenico beločnic in kože, pred tem pa je bil nekaj dni brez teka, dva dni pa ga je sililo na bruhanje.

*Tveganje za okužbo:* Pred štirinajstimi dnevi se je vrnil s potovanja po Portugalski, kjer je imel nezaščitene spolne odnose z dvema naključnima partnerjema.

*Odločitev za pregled pri specialistu:* Izbrani osebni zdravnik jo je zaradi suma na virusni hepatitis pod “nujno” napotil k specialist infektologu. Ta je opravil pregled krvi na teste za oceno delovanja jeter in označevalce virusnih hepatitisov, poleg tega pa tudi preiskave na spolno prenosljive okužbe.

*Diagnoza:* Rezultati preiskav so pokazali akutni hepatitis A z zmerno oslabelim delovanjem jeter, ob tem pa tudi sifilis in okužbo s HIV.

*Ukrep:* Ker delovanje jeter ni bilo zelo oslabelo, je bil bolnik ambulantno pod nadzorom specialista infektologa. Le-ta mu je svetoval počitek, abstinenco alkohola in izogibanje jetrom škodljivim snovem ter zdravo in uravnoteženo prehrano in dosledno zaščitene spolne odnose (genitalne, analne in oralne). Prejel je tudi ustrezno zdravljenje sifilisa in okužbe s HIV.

*Izhod bolezni:* Pri bolniku je prišlo do ozdravitve hepatitisa A in sifilisa. Okužba s HIV bo doživljenjska, vse življenje bo moral tudi prejemati zdravila. Partner, s katerim je imel nezaščiten spolni odnos en dan pred nastopom težav, je prejel cepivo proti hepatitisu A in poekspozicijsko profilakso proti okužbi s HIV.
