### Kdaj naj se odločim za pregled?
#### Če imaš bolezenske simptome in znake ki bi nakazovali na akutni virusni hepatitis:

TAKOJ obišči svojega izbranega zdravnika, ki bo ocenil stanje in te napotil k specialistu infektologu. Za obisk specialista infektologa v tem primeru potrebuješ napotnico izbranega osebnega zdravnika pod »nujno«. Ker gre za akutno stanje, ki zahteva takojšnji pregled pri specialistu, vnaprejšnje naročanje ni potrebno.  

#### Če obstaja sum, da si kronično okužen z virusoma hepatitisa B ali C:

Če nimaš zdravstvenih težav in si imel/imaš kakršenkoli dejavnik tveganja za okužbo z virusoma hepatitisa B ali C in/ali imaš kakršnekoli bolezenske simptome in znake, ki bi nakazovali na kronični virusni hepatitis, obišči svojega izbranega zdravnika. Ta bo opravil ustrezne preiskave krvi in te v primeru pozitivnega izvida napotil k specialistu infektologu. Za obisk specialista infektologa potrebuješ napotnico izbranega osebnega zdravnika. Ko pridobiš napotnico, se lahko naročiš po pošti, e-pošti, telefonu ali pa osebno. Sistemi naročanja se med zdravstvenimi ustanovami nekoliko razlikujejo, zato je pred obiskom izbrane zdravstvene ustanove dobro preveriti, kakšen je postopek obravnave pri njih.


Obstajajo tudi zdravstvene ustanove, ki nudijo samo testiranje na okužbo z virusoma hepatitisa B in C. Ponudba zdravstvenih storitev se med ustanovami nekoliko razlikuje, prav tako dostopnost do storitev (anonimno brezplačno, samoplačniško).

#### Kaj prinesem s seboj na pregled?

Na pregled je potrebno prinesti kartico zdravstvenega zavarovanja, napotnico in morebitne izvide predhodnih preiskav v povezavi s trenutnim bolezenskim stanjem.

#### Kako poteka pregled?

Obravnava bolnikov se začne s pogovorom z zdravnikom specialistom, tako glede zdravstvenega stanja, kot tudi glede možnih dejavnikov tveganja za okužbo. Nato zdravnik specialist opravi telesni pregled. Sledi še odvzem krvi za ustrezne preiskave, predvsem teste za oceno delovanja jeter (ALT, AST, bilirubin, protrombinski čas) in mikrobiološke preiskave za dokaz okužbe z virusi hepatitisa. Napoteni boste tudi na ultrazvočno preiskavo trebušnih organov. V primeru kroničnega virusnega hepatitisa pa boste napoteni tudi na preiskavo prehodne elastografije jeter. 

#### Pomembno je vedeti

Če imaš **akutni virusni hepatitis** in so rezultati preiskav pokazali zelo oslabljeno delovanje jeter, je potreben sprejem v bolnišnico. Če delovanje jeter ni zelo oslabljeno, se specialist infektolog običajno odloči, da bolnišnično zdravljenje ni potrebno, vendar so potrebni redni in lahko tudi zelo pogosti ambulantni pregledi, dokler se delovanje jeter na stabilizira oziroma normalizira. 

Če imaš **kronični hepatitis B ali C**, bolnišnično zdravljenje običajno ni potrebno. Na temelju opravljenih preiskav se specialist za virusne hepatitise lahko odloči za zdravljenje. Zdravljenje hepatitisa B je običajno dolgotrajno, lahko celo doživljenjsko, in zahteva redne preglede pri specialistu. Zdravljenje hepatitisa C traja nekaj tednov in v večini primerov pripelje do dokončne ozdravite. Vendar je možna ponovna okužba, če se spet izpostavljamo tveganju. 

Če si **le kronično okužen z virusom hepatitisa B** in nimaš znakov bolezni jeter (t.i. nosilec HBsAg), so potrebni le obdobni pregledi pri specialistu, brez zdravljenja. Moraš pa se zavedati, da s tveganim vedenjem lahko prenašaš okužbo na še neokužene, zato so potrebni vsi ukrepi za preprečevanje širjenja okužbe (cepljenje spolnih partnerjev/partnerk, ožjih družinskih članov in članov skupnega gospodinjstva, uporaba kondoma, itd.). Če zaradi kakršnihkoli drugih bolezni potrebuješ zdravila, ki oslabijo tvoj imunski sistem (npr. kemoterapijo, biološka zdravila, kortikosteroide, ipd.), moraš prejeti zdravila za zdravljenje hepatitisa B (t. i. kemoprofilakso), ki preprečijo, da bi se virus hepatitisa B aktiviral in lahko sprožil zelo hudo obolenje jeter. 

NE OKLEVAJ! ČE SI IMEL KAKRŠENKOLI DEJAVNIK TVEGANJA ZA OKUŽBO Z VIRUSOMA HEPATITISA B ALI C IN/ALI IMAŠ BOLEZENSKE SIMPTOME IN ZNAKE KRONIČNEGA HEPATITISA, POJDI TAKOJ K ZDRAVNIKU!

#### Kam na pregled k specialistu?

Osrednja bolnišnica za obravnavo bolnikov z virusnim hepatitisom v Sloveniji je Klinika za infekcijske bolezni in vročinska stanja UKC Ljubljana


         





