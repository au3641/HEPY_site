### Kdaj se odločiti za pregled?
#### Če imate bolezenske simptome in znake ki bi nakazovali na akutni virusni hepatitis:

TAKOJ obiščite svojega izbranega zdravnika, ki bo ocenil stanje in vas napotil k specialistu infektologu. Za obisk specialista infektologa v tem primeru potrebujete napotnico izbranega osebnega zdravnika pod »nujno«. Ker gre za akutno stanje, ki zahteva takojšnji pregled pri specialistu, vnaprejšnje naročanje ni potrebno.  

#### Če obstaja sum, da ste okuženi z virusoma hepatitisa B ali C:

Če nimate zdravstvenih težav in ste imeli oziroma imate kakršenkoli dejavnik tveganja za okužbo z virusoma hepatitisa B ali C in/ali imate kakršnekoli bolezenske simptome in znake, ki bi nakazovali na kronični virusni hepatitis, obiščite svojega izbranega zdravnika. Ta bo opravil ustrezne preiskave krvi in vas v primeru pozitivnega izvida napotil k specialistu infektologu. Za obisk specialista infektologa potrebujete napotnico izbranega osebnega zdravnika. Ko pridobite napotnico, se lahko naročite po pošti, e-pošti, telefonu ali pa osebno. Sistemi naročanja se med zdravstvenimi ustanovami nekoliko razlikujejo, zato je pred obiskom izbrane zdravstvene ustanove dobro preveriti, kakšen je postopek obravnave pri njih.

Obstajajo tudi zdravstvene ustanove, ki nudijo samo testiranje na okužbo z virusoma hepatitisa B in C. Ponudba zdravstvenih storitev se med ustanovami nekoliko razlikuje, prav tako dostopnost do storitev (anonimno brezplačno, samoplačniško).

#### Kaj prinesti s seboj na pregled?

Na pregled je potrebno prinesti kartico zdravstvenega zavarovanja, napotnico in morebitne izvide predhodnih preiskav v povezavi s trenutnim bolezenskim stanjem.

#### Kako poteka pregled?

Obravnava bolnikov se začne s pogovorom z zdravnikom specialistom, tako glede zdravstvenega stanja, kot tudi glede možnih dejavnikov tveganja za okužbo. Nato zdravnik specialist opravi telesni pregled. Sledi še odvzem krvi za ustrezne preiskave, predvsem teste za oceno delovanja jeter (ALT, AST, bilirubin, protrombinski čas) in mikrobiološke preiskave za dokaz okužbe z virusi hepatitisa. Napoteni boste tudi na ultrazvočno preiskavo trebušnih organov. V primeru kroničnega virusnega hepatitisa pa boste napoteni tudi na preiskavo prehodne elastografije jeter. 

#### Pomembno je vedeti

Če imate **akutni virusni hepatitis** in so rezultati preiskav pokazali zelo oslabljeno delovanje jeter, je potreben sprejem v bolnišnico. Če delovanje jeter ni zelo oslabljeno, se specialist infektolog običajno odloči, da bolnišnično zdravljenje ni potrebno, vendar so potrebni redni in lahko tudi zelo pogosti ambulantni pregledi, dokler se delovanje jeter na stabilizira oziroma normalizira. 

Če imate **kronični hepatitis B ali C**, bolnišnično zdravljenje običajno ni potrebno. Na temelju opravljenih preiskav se specialist za virusne hepatitise lahko odloči za zdravljenje. Zdravljenje hepatitisa B je običajno dolgotrajno, lahko celo doživljenjsko, in zahteva redne preglede pri specialistu. Zdravljenje hepatitisa C traja nekaj tednov in v večini primerov pripelje do dokončne ozdravite. Vendar je možna ponovna okužba, če se spet izpostavljamo tveganju. 

Če ste **le kronično okuženi z virusom hepatitisa B** in nimate znakov bolezni jeter (t.i. nosilec HBsAg), so potrebni le obdobni pregledi pri specialistu, brez zdravljenja. Morate pa se zavedati, da s tveganim vedenjem lahko prenašate okužbo na še neokužene, zato so potrebni vsi ukrepi za preprečevanje širjenja okužbe (cepljenje spolnih partnerjev/partnerk, ožjih družinskih članov in članov skupnega gospodinjstva, uporaba kondoma, itd.). Če zaradi kakršnihkoli drugih bolezni potrebujete zdravila, ki oslabijo vaš imunski sistem (npr. kemoterapijo, biološka zdravila, kortikosteroide, ipd.), morate prejeti zdravila za zdravljenje hepatitisa B (t. i. kemoprofilakso), ki preprečijo, da bi se virus hepatitisa B aktiviral in lahko sprožil zelo hudo obolenje jeter. 

NE OKLEVAJTE! ČE STE IMELI KAKRŠENKOLI DEJAVNIK TVEGANJA ZA OKUŽBO Z VIRUSOMA HEPATITISA B ALI C IN/ALI IMATE BOLEZENSKE SIMPTOME IN ZNAKE KRONIČNEGA HEPATITISA, POJDITE TAKOJ K ZDRAVNIKU!





