### Jetra in prehrana

Jetra so osnovni organ presnavljanja, ki opravljajo nad 500 življenjsko pomembnih funkcij. Po zaužitju hrane usklajujejo osnovne biokemične in fiziološke procese pri prebavi, vsrkavanju, skladiščenju in presnavljanju hranil, tvorbi beljakovin in razstrupljanju škodljivih snovi.
Motnje v delovanju jeter se odražajo z neustreznim privzemom hranil in spremenjenim splošnim prehranskim stanjem bolnika. Bolniki s kronično jetrno boleznijo imajo povečano porabo energije v mirovanju, ki narašča z napredovanjem bolezni.
Pri napredovali jetrni bolezni se zato pogosto pojavita beljakovinska in energijska nedohranjenost, ki značilno zvečata obolevnost in smrtnost bolnikov s hepatitisom. Uživanje hrane tedaj dodatno omejujejo tudi izguba teka, slabost in bruhanje. Tudi prekomerna telesna teža in zamaščenost jeter pomembno pospešujeta napredovanje hepatitisa in slabšata uspešnost zdravljenja.

Da bi se telo čim bolje branilo pred napredovanjem bolezni, je izrednega pomena, da že v najzgodnejšem obdobju bolezni poskrbite za zdrav način življenja z:
* zdravo in uravnoteženo prehrano,
* zmerno fizično aktivnostjo,
* neuživanjem alkohola.

Cilj zdrave in uravnotežene prehrane bolnikov s hepatitisom je, da:
* zagotovi zadosti beljakovin in energije za obnavljanje jetrnega tkiva in mišične mase,
* vzdržuje ravnovesje v presnovi dušika,
* preprečuje zaplete, povezane s presnavljanjem ogljikovih hidratov, maščob in beljakovin,
* zagotovi telesu dovolj vitaminov in mineralov,
* ureja ravnovesje telesnih tekočin in elektrolitov.

Prehrano se načrtuje za vsakega bolnika posebej, glede na njegovo splošno stanje in stopnjo jetrne okvare. Na splošno bolniki s hepatitisom ne potrebujejo posebne diete in lahko uživajo živila iz vseh skupin, razen če gre za napredovalo obliko bolezni ali nekatera druga bolezenska stanja (sladkorna bolezen, celiakija…). Zelo pomembno je pravilno razmerje med posameznimi živili in njihova energijska vrednost. Če bolnik iz jedilnika izpusti posamezna živila, naj jih ustrezno nadomesti ali naj uživa ustrezna prehranska dopolnila. Vnos beljakovin, maščob, soli, vode in napitkov spreminjajte samo tedaj, ko je to zaradi napredovale bolezni nujno potrebno in to predpiše zdravnik. Uživanje alkohola je odsvetovano, saj njegova presnova še dodatno obremenjuje jetra.

Potreba po kalorijah je pri ljudeh različna, zato se potrebna količina zaužite prehrane pri posameznikih razlikuje. Priporočeno razmerje živil iz petih skupin pa pri vseh ostaja enako. Energijske potrebe odrasle osebe s hepatitisom so okoli 2000-3000 kcal dnevno. Odvisne so od telesne aktivnosti, telesne mase, starosti (starejši potrebujejo manj energije), in spola (ženske potrebujejo manj energije). Pri napredovali jetrni bolezni lahko točne energijske potrebe določi le zdravnik ali dietetik.



### VZORČNI JEDILNIK ZA TRI SKUPINE BOLNIKOV
| Skupina živil                      	| 1600 kcal (sedeče ženske, nekateri starostniki) 	| 2200 kcal (aktivne ženske, sedeči moški) 	| 2800 kcal (aktivni moški, zelo aktivne ženske) 	|
|------------------------------------	|-------------------------------------------------	|------------------------------------------	|------------------------------------------------	|
| Kruh, žita, žitni izdelki, krompir 	| 6 enot                                          	| 9 enot                                   	| 11 enot                                        	|
| Sadje in zelenjava                 	| 2 enoti sadja, 3 enote zelenjave                	| 3 enote sadja, 4 enote zelenjave         	| 4 enote sadja, 5 enot zelenjave                	|
| Mleko in mlečni izdelki            	| 2 ali 3 enote                                   	| 2 ali 3 enote                            	| 2 ali 3 enote                                  	|
| Meso, ribe, zamenjave              	| 5 enot                                          	| 6 enot                                   	| 7 enot                                         	|
 

### Kaj je ena enota živila?
| Skupina živil                                	| 1 enoto predstavlja                                                                                                                                                                                                                                                                                                                                                            	|
|----------------------------------------------	|--------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------	|
| Kruh, žita, žitni izdelki, krompir           	| 2 žlici kosmičev·, Pol koščka kruha·, 1 košček prepečenca·, 1 mala žemlja·, 2 keksa·, 2 zvrhani žlici kuhanega riža·, 3 žlice kuhane polente·, 2 žlici kuhanih testenin·, 2 kuhana krompirja velikosti jajca                                                                                                                                                                   	|
| Sadje in zelenjava                           	| 1 srednje velik sadež·, 1 lonček jagodičja·, 1 dl sadnega soka·, 1 srednje velika skodelica solate·, 1 lonček kuhane zelenjave                                                                                                                                                                                                                                                 	|
| Mleko in mlečni izdelki                      	| 2 dl mleka·, 2 dl jogurta·, 3 žlice skute ali svežega sira·, Košček sira velikosti škatlice vžigalic                                                                                                                                                                                                                                                                           	|
| Meso, ribe, zamenjave                        	| 30 g rdečega mesa, perutnine, rib·, 1 jajce·, 1 manjša rezina tofuja·, 3 žlice kuhanega fižola,  leče ali čičerike                                                                                                                                                                                                                                                             	|
| Maščobna živila in živila z veliko sladkorja 	| Maščobe za namaze in kuhanje: ·,1 žlička masla, margarine ali olja·, 2 žlički lahkega namazaDruga maščobna živila:·, 8 črnih oliv·, 6 arašidov·, 1 žlica jetrne paštete·, 1 žlica majoneze·, 1 žlica sladke smetane·, 2 žlici kisle smetane  Živila s sladkorjem:·, 2 žlički sladkorja·, 2 žlički marmelade ali medu·, Pol kosa torte, krofa·, 2 koščka čokolade·, 2-3 bonboni 	|
| Napitki                                      	| 1 velik kozarec (2 dl)·, 1 čajna skodelica (2dl)                                                                                                                                                                                                                                                                                                                               	|
 
#### Kruh, žita in žitni izdelki, krompir
Uvrščamo jih med škrobna (ogljikohidratna) živila. Ta del dnevne prehrane je najobsežnejši in daje tudi največji delež dnevnih kalorij. **Vsak dnevni obrok naj vsebuje priporočeno količino škrobnega živila. Izbirajte polnozrnate izdelke.** Okoli 50g ogljikovih hidratov na obrok lahko zaužijete pred spanjem, da preprečite večjo razgradnjo maščob in beljakovin med spanjem (okoli 3 enote živila).

#### Sadje in zelenjava
V skupino sodi sveže, posušeno, zamrznjeno ali konzervirano sadje in zelenjava. Uživajte različno zelenjavo in vse vrste sadja. So vir pomembnih vitaminov, mineralov in vlaknin. **Vsak dan pojejte najmanj 5 enot sadja in zelenjave.**

### Mleko in mlečni izdelki
V skupino sodijo mleko, siri, jogurti ter skuta. **V dnevni prehrani so nepogrešljivi, ker vsebujejo veliko kalcija.** Mleko in mlečne izdelke, ki jim ni odvzeta maščoba, lahko uvrščamo med beljakovinsko-maščobna živila. Prav zaradi tega je bolje, da uporabljate posneto mleko ali druge nemastne mlečne izdelke in jim po potrebi dodajate dobre ali dietne maščobe.

#### Meso, ribe in zamenjave
V skupino sodijo meso in mesni izdelki, perutnina, ribe, jajca in stročnice. Mastno meso uvrščamo med beljakovinsko-maščobna živila, zato izbirajte raje pusto meso oziroma odstranite vso vidno maščobo. Rdeče meso lahko zamenjate z ribami ali perutnino, ki ji odstranite kožo. **Priporočljiva sta vsaj dva obroka rib tedensko.** Pri bolnikih z zelo napredovalo jetrno boleznijo je včasih potrebno omejiti vnos beljakovin zaradi nevarnosti okvare možganov, vendar le za kratek čas, saj bolnik z okvaro jeter potrebuje celo več beljakovin kot zdrav človek. Omejite raje meso kot mleko ali rastlinske beljakovine. Meso in mesne izdelke lahko zamenjate s stročnicami (fižol, leča, grah, čičerika) ali prehranskimi dopolnili, ki jih predpiše zdravnik.

#### Maščobna živila
To so maščobe za kuhanje in namaze ter druga živila, ki vsebujejo precej maščob. Imajo veliko kalorično vrednost in malo življenjsko pomembnih hranil in snovi, zato jih v dnevno prehrano vključite čim manj. **Bolj smotrno je, da pripravljate hrano iz pustih živil in ji dodajate le dobre maščobe v majhnih odmerkih (rastlinska olja).** Sicer veljajo za  bolnike s hepatitisom splošna priporočila glede uživanja maščob (izogibanje nasičenim maščobam, transmaščobnim kislinam in holesterolu). Omejitev maščob pod 15-20% dnevne energije pa je umestna le pri bolnikih, ki ne prenašajo večjih količin maščob. 1 žlička olja vsebuje 5 g maščob ali 45 kcal.

#### Sladkor in slaščice
Sladkor je običajno sestavni del številnih živil. Če hrana s sladkorji ni preveč kalorična in vsebuje zadostno količino vitaminov, mineralov in drugih zaščitnih snovi in če bolniki s hepatitisom nimajo sladkorne bolezni ali zvišanih maščob v krvi, jim sladkor, za razliko od maščob ne škodi pretirano. **Sladkor uporabite v majhnih količinah za pripravo napitkov, kompotov in sladic in ga uživajte ob obrokih.** 1 čajna žlička sladkorja vsebuje 5 g sladkorja ali 20 kcal.

#### Voda in sol
Tako kot zdrav človek naj tudi bolnik z nenapredovalim hepatitisom dnevno zaužije za pollitra tekočine več, kot je dnevna količina izločenega seča. **Vodo lahko nadomestite z napitki brez dodanega sladkorja. Ker sol pospešuje zadrževanje vode v telesu, priporočamo uživanje manj slane hrane z največ 5-6 g soli dnevno.** Pri bolnikih za napredovalo jetrno boleznijo, ki otekajo v okončine in trebuh, je potrebno znižati dnevni odmerek soli na 2 g in omejiti uživanje tekočine na 1 do 1,5 l dnevno oziroma po navodilu zdravnika. Le-ta po potrebi predpiše tudi zdravila za odvajanje vode.

#### Prehranska dopolnila
Nadomestki vitaminov in mineralov ne morejo nadomestiti zdrave prehrane. Klinično še nezaznavno pomanjkanje vitaminov in mineralov lahko ugotovimo pri vseh bolnikih s kronično jetrno boleznijo. Pomanjkanje lahko bolniki nadomeščajo z multivitaminskimi preparati v normalnih odmerkih, pri klinično očitnem pomanjkanju (hipovitaminozi) pa zdravnik predpiše tudi večje odmerke. Primanjkuje lahko tudi kalija, magnezija, cinka, predvsem pri jemanju zdravil za odvajanje vode. **Vsa druga prehranska dopolnila, tudi razni zeliščni čaji in izdelki z čiščenje jeter, lahko škodijo jetrom, zato so je pred uporabo le-teh potrebno posvetovati z zdravnikom.** 
 
#### Alkohol
Alkohol pospešuje napredovanje jetrne okvare, ne glede na stanje hepatitisa. Dokazano je, da redno uživanje 30 g alkohola dnevno (2 kozarca vina) pri moških in 20 g dnevno pri ženskah močno pospeši odpoved delovanja jeter. **Zato vsem bolnikom s kroničnim hepatitisom C odsvetujemo uživanje alkoholnih pijač.**
 
