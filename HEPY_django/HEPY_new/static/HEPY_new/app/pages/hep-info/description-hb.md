###Hepatitis B

Hepatitis B je vnetje jeter, ki ga povzroča virus hepatitisa B (HBV). V svetu sta se s HBV  tekom življenja okužili dve milijardi ljudi, 250 milijonov pa je kronično okuženih in so prenašalci virusa. V Sloveniji ocenjujemo, da je pogostost okužbe v splošni populaciji pod 1%.

####Način okužbe
Okužba s HBV se prenaša ob neposrednem vnosu okužene krvi in nekaterih drugih telesnih tekočin v izpostavljeno telo.  Virus se nahaja v skoraj vseh telesnih tekočinah, za prenos okužbe pa so najpomembnejše kri, slina in semenska tekočina okužene osebe,. Možen način prenosa s krvjo je ob menjavi pribora pri intravenskem uživanju drog, naključnem vbodu z okuženo iglo, ob neprofesionalno opravljenem  tetoviranju ali ”piercingu”. Tveganje za okužbo lahko predstavlja tudi transfuzija okužene krvi in krvnih pripravkov, vendar je pri nas, kot tudi drugod v razvitem svetu darovana kri varna.  Pomemben način prenosa HBV je, nezaščiten spolni odnos z okuženo osebo (tveganje pri enem samem odnosu ocenjujejo na 30-40%). Možen je tudi prenos z okužene matere na plod oz. novorojenca (najpogosteje ob porodu, izjemoma z dojenjem; prenos preko posteljice je redek). Okužba s HBV se lahko prenaša tudi med ožjimi družinskimi ali člani skupnega gospodinjstva, najpogosteje zaradi souporabe osebnega pribora (zobne ščetke, britvice, manikirni pribor).

V predelih z visoko endemičnostjo je okužba s HBV najpogostejša pri novorojencih in majhnih otrocih, saj je večinoma povezana s prenosom z okužene matere, v nizko endemičnih predelih pa večinoma zbolevajo adolescenti in mladi odrasli, kar je odraz spolne prenos­ljivosti okužbe in prenosa ob injiciranju drog ali na­ključnemu vbodu z okuženo iglo. 

####Potek okužbe
Okužba s HBV lahko poteka povsem brez kliničnih simptomov in znakov bolezni, tako da se je okuženi sploh ne zaveda, pri polovici pa se pojavi akutni hepatitis B. Inkubacija traja od 45 do 180 dni. Akutna bolezen se kaže kot vnetje jeter s splošnim slabim počutjem in zlatenico (rumeno obarvanostjo kože in sluznic), ki so ji lahko pridruženi tudi slabost, izguba teka, bruhanje in tiščeča bolečina v zgornjem delu trebuha. Seč se obarva temno, blato pa svetlo sivo. Akutni hepatitis B traja nekaj tednov in se pri večini bolnikov pozdravi. Zelo redko pa akutna bolezen napreduje v hudo obliko z odpovedjo delovanja jeter, ki se lahko konča s smrtjo. Pri desetini okuženih pa okužba vztraja vse življenje. Večinoma ne povzroča bolezni, kronično okužene osebe pa so rezervoar za širjenje okužbe. Kronična okužba pa lahko povzroči kronično vnetje jeter (kronični hepatitis B), ki lahko privede do življenjsko ogrožajočih posledic (odpovedi delovanja jeter, raka na jetrih), če ga ne prepoznamo in zdravimo pravočasno.

####Kaj narediti ob sumu na okužbo
Ob pojavu simptomov in znakov okužbe, ali če so prisotni kakršnikoli dejavniki tveganja za okužbo, čim prej obiščite izbranega osebnega zdravnika, ki bo opravil ustrezen pregled krvi in vas v primeru utemeljenega suma na okužbo s HBV takoj napotil k specialitu infektologu.  Ta bo opravil dodatne preiskave krvi in ocenil, kakšna je okvara vaših jeter in s posebnimi virološkimi preiskavami potrdil okužbo s HBV (pozitivni HBsAg).
Če ste bili v življenju izpostavljeni kakršnemukoli dejavniku tveganja za okužbo s HBV lahko opravite testiranje tudi v v ambulanti za anonimno testiranje, kjer vam bodo poleg pregleda krvi tudi ustrezno svetovali.

####Zdravljenje
Akutni hepatitis B običajno ne zahteva zdravljenja, saj ga večina odraslih spontano preboli in odstrani virus. Potrebni so počitek in redna, zdrava in uravnotežena prehrana v več manjših obrokih, izogibanje alkoholu in vsem jetrom škodljivim snovem, predvsem zdravilom, ki se presnavljajo skozi jetra. Izredno pomembna je izogibanje nadaljnjega širjenja okužbe s spolnim odnosom ali souporabo osebnega pribora ali pribora za injiciranje. Sprejem v bolnišnico je potreben, če bolnikovo stanje in laboratorijski testi za oceno delovanja jeter nakazujejo možnost hujšega poteka bolezni. Fulminantni potek akutnega hepatitisa B zahteva intenzivno zdravljenje in po potrebi presaditev jeter. Po prebolelem akutnem hepatitisu B, ki ni prešel v kronično okužbo s HBV,  je imunost doživljenjska. Določeni bolniki s kroničnim hepatitisom B potrebujejo zdravljenje s protivirusnimi zdravili, saj s tem zmanjšamo tveganje za pojav ciroze in raka na jetrih, žal pa ne omogočajo popolne ozdravitve. Bolniki s kroničnim hepatitisom B morajo biti pod rednim nadzorom specialista za virusni hepatitis (infektolog, gastroenterolog-hepatolog), ki po potrebi uvede in vodi zdravljenje. Le-to je običajno dolgotrajno, lahko tudi doživljenjsko. V primerih, ko hepatitis B ogroža življenje, je rešitev lahko le transplantacija jeter.

####Možne posledice v primeru spregledane okužbe
Deset odstotkov okuženih s HBV ostane kronično okuženih. Večinoma so to kronični nosilci virusa, ki so doživljenjsko kužni in lahko okužijo druge osebe, če le-te niso bile uspešno cepljene proti hepatitisu B ali ga niso pred tem prebolele. Kronični nosilci HBV se okužbe največkrat sploh ne zavedajo, saj jim ne škodi in jim tudi ne povzroča nobenih težav. Pri nekaterih kronično okuženih pa virus povzroča kronično vnetje jeter, ki brez zdravljenja lahko privede do življenjsko ogrožajočih bolezni: odpovedi delovanja jeter (ciroze) in/ali raka na jetrih.

####Preprečevanje okužbe
Najboljši način za preprečitev hepatitisa B je cepljenje. Od leta 1998 je cepljenje otrok proti hepatitisu B pred vstopom v šolo del nacionalnega programa cepljenja -  cepljeni so vsi, rojeni od leta 1992 dalje. Cepljeni morajo biti tudi vsi odrasli, ki imajo večje tveganje za okužbo s HBV (zdravstveni delavci, spolni partnerji/ke in ožji družinski člani okuženih s HBV, moški, ki imajo spolne odnose z moškimi, osebe, ki uporabljajo droge, osebe, ki živijo v skupnem gospodinjstvu z okuženimi). Cepljenje vključuje tri odmerke cepiva, po zadnjm pa je priporočljivo preveriti njegovo učinkovitost. Po letu 1994 so vse nosečnice rutinsko pregledane glede okužbe s HBV. Če je noseča žena kronično okužena s HBV, je potrebno novorojenca v prvih 12 urah po rojstvu cepiti in mu hkrati dati tudi zaščitna protitelesa. Pred spolnim prenosom okužbe varuje tudi redna, dosledna in pravilna uporaba kondoma. Kondom je potrebno uporabljati vse od začetka do konca spolnega odnosa (vaginalnega, oralnega in/ali analnega). Če si imel nezaščiten spolni stik z okuženo osebo in nisi cepljen proti hepatitisu B ali ga nisi prebolel, te v prvih 14 dneh po spolnem stiku injekcija zaščitnih protiteles in prvi odmerek cepiva proti hepatitisu B lahko zaščitita pred okužbo s HBV (po-ekspozicijska profilaksa). Pri preprečevanju širjenja okužbe s HBV je pomembno tudi izogibanje stiku s telesnimi tekočinami drugih ljudi, uporaba lastnega osebnega pribora (zobne ščetke, britvie, manikirni pribor), pazljivost pri izbiri salona za tetoviranje in "piercing",  in uporaba sterilnih igel in pribora za injiciranje in njuhanje.



