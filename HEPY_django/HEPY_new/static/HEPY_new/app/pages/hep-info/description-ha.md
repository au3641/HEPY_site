### Hepatitis A

Hepatitis A je vnetje jeter, ki ga povzroča virus hepatitisa A (HAV). Je ena najstarejših bolezni, ki jih pozna človeštvo in lahko ogroža življenje. Na svetu se vsako leto z virusom hepatitisa A okuži najmanj 1,5 milijona ljudi. Okužba s HAV je velik zdravstveni problem predvsem v nerazvitem svetu, kjer vladajo slabe higienske razmere in slaba sanitacija okolja. V Slovenijo okužbo prinesejo potniki iz endemičnih področij, letno število okuženih pa je zelo majhno.

#### Način okužbe
Virus hepatitisa A se prenaša po fekalno-oralni poti. Glavni vzrok širjenja okužbe so slabe higienske in sanitarne razmere ter uživanje okužene vode in hrane, med katero so najpogostejši termično neobdelani ali slabo obdelani morski sadeži, sadje, zelenjava, mleko,in drugo. Posebna pazljivost potrebna pri potovanjih v dežele z nižjim higieskim standardom. Virus hepatitisa A se lahko prenaša tudi z analno-oralnim spolnim odnosom (predvsem med moškimi, ki imajo spolne odnose z moškimi), izjemno redko lahko tudi s sečem. Možen, a redek je prenos pri intravenskem injiciranju drog, izjemno redek, a možen pa je tudi prenos s transfuzijo darovane krvi.
V Sloveniji je hepatitis A redka bolezen, najpogosteje pa zbolevajo potniki iz endemičnih predelov sveta. To so osrednja in jugovzhodna Aziji, Bližnji vzhod in Srednja Amerika, pa tudi nekateri predeli Južne Amerike. Tam se lahko pojavlja v epidemijah, pogosto znotraj družine ali raznih ustanov, v razvitem svetu pa se pojavlja v obliki posameznih primerov in predstavlja četrtino vseh akutno potekajočih hepatitisov. 

#### Potek okužbe
Od okužbe pa do pojava prvih simptomov in znakov bolezni običajno preteče od 15 do 45 dni, v povprečju 30 dni. Akutni hepatitis A lahko poteka od popolnoma nezaznavne oblike bolezni do hitro napredujoče in usodne odpovedi delovanja jeter, ki se pojavi pri manj kot 1% okuženih. Predvsem manjši otroci okužbo večinoma prebolijo brez simptomno. Okuženi lahko akutno zbolijo z gripi podobnimi simptomi in znaki, ki jim po enem do dveh tednih sledijo najzgodnejši simptomi in znaki s strani prebavil, kot s siljenje na bruhanje in bruhanje, izguba apetita ter tiščeča bolečina pod desnim rebrnim lokom, temneje obarvan seč in svetleje obarvano blato, nato pa sledi pojav zlatenice, ki je značilen bolezenski znak hepatitisa. Bolezen izzveni po 2-3 mesecih. Pri 10% bolnikov se po 6-12 tednih pojavi drugi zagon zlatenice. Možen je tudi podaljšan potek hepatitsa A z izrazitim srbenjem kože, ki pa ni ogrožujoče.

#### Kaj narediti ob sumu na okužbo
Ob pojavu simptomov in znakov okužbe čimprej obiščite izbranega osebnega zdravnika, ki bo opravil ustrezen pregled krvi in vas v primeru utemeljenega suma na hepatitis A takoj napotil k specialistu infektologu. Ta bo opravil dodatne preiskave krvi in ocenil, kakšna je okvara vaših jeter in s posebnimi virološkimi preiskavami potrdil okužbo s HAV (pozitivni Ig M anti-HAV).

#### Zdravljenje
Hepatitis A je samoozdravljiva bolezen in ne vodi v kronično obliko. Zdravljenje je simptomatsko, saj protivirusnih zdravil za usmerjeno zdravljenje hepatitisa A ni na voljo. Potrebni so počitek in redna, zdrava in uravnotežena prehrana v več manjših obrokih, izogibanje alkoholu in vsem jetrom škodljivim snovem, predvsem zdravilom, ki se presnavljajo prek jeter. Izredno pomembna je ustrezna osebna higiena okužene osebe: dosledno umivanje rok pred jedjo in po opravljeni potrebi. Sprejem v bolnišnico je potreben, če bolnikovo stanje in laboratorijski testi za oceno delovanja jeter nakazujejo možnost hujšega poteka bolezni. Fulminantni hepatitis z akutno odpovedjo delovanja jeter zahteva intenzivno zdravljenje in po potrebi transplantacijo organa. Po preboleli okužbi pridobimo protitelesa IgG anti-HAV, ki nas doživljenjsko ščitijo pred ponovno okužbo.

#### Možne posedice v primeru spregledane okužbe
Pomembno je, da okužbo s HAV pravočasno prepoznamo in ustrezno nadzorujemo, saj se tako izognemo širjenju bolezni, hkrati pa preprečimo zaplete, ki lahko vodijo v odpoved delovanja jeter in transplantacijo organa.

#### Preprečevanje okužbe
Poleg ustrezne higiene potnikom v endemična področja svetujemo pozornost pri uživanju hrane in vode. Okužbo lahko preprečimo tudi s cepljenjem, ki nudi zaščito pred hepatitisom A v več kot 90%, če ga opravimo vsaj en mesec pred izpostavitvijo. Zaščita se razvije že nekaj tednov po prvem odmerku cepiva. Za dolgotrajnejšo, najverejtneje doživljenjsko zaščito je potreben nov odmerek cepiva čez 6 do 12 mesecev. Cepljenje proti hepatitisu A svetujemo predvsem potnikom, ki potujejo v kraje z visoko pojavnostjo okužbe s HAV. Obstaja tudi pasivna profilaksa v obliki injekcije protiteles, ki ščiti pred okužbo. Uporabljamo jo poekspozicijsko, to je neposredno oziroma največ 14 dni po izpostavitvi. Na voljo pa je tudi tako imenovana pasivna profilaksa – zaščita pred hepatitisom A potem, ko smo bili že izpostavljeni okužbi. Gre za protitelesa proti HAV, ki jih izpostavljena oseba dobi v obliki injekcije  čim prej , najkasneje pa znotraj 14 dni po izpostavitvi. Preventivno cepljenje in pasivna profilaksa se uporabljata tudi za preprečevanje spolno prenosljivega hepatitisa A.

