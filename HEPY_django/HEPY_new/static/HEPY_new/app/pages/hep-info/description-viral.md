### VIRUSNI HEPATITIS

Hepatitis je vnetje jeter, ki ga povzročajo različni dejavniki kot so kot so okužbe, pretirano uživanje alkohola, razna zdravila, kemične snovi in strupi, motnje v presnovi (npr. hemokromatoza) ali celo spremenjen lasten imunski odziv. Najpogostejši vzrok so hepatotropni virusi, ki primarno povzročajo vnetje jeter. Lahko pa ga povzročajo tudi različni drugi virusi, ki poleg za določeno obolenje značilnih bolezenskih znakov, povzročajo tudi vnetje jeter. To so na primer virus Ebstein-Barr ob infekcijski mononukleozi, virus noric, virus herpes simpleks in drugi.

Kljub številnim preventivnim in kurativnim ukrepom je virusni hepatitis v svetu še danes pomemben javnozdravnstveni problem z velikim deležem obolevnosti in smrtnosti. Po podatkih Svetovne zdravstvene organizacije je v svetu leta 2013 število smrtnih primerov zaradi virusnega hepatitisa prvič preseglo število smrtniih primerov zaradi HIV/aidsa, malarije in tuberkuloze. 

Poznamo pet glavnih povzročiteljev primarnega virusnega hepatitisa:
*virus hepatitisa A (HAV)
*virus hepatitisa B (HBV)
*virus hepatitisa C (HCV)
*virus hepatitisa D (HDV), ki je izključno pridružen virusu hepatitisa B
*virus hepatitisa E (HEV)

Vsem je skupno, da prizadenejo jetra, na splošno pa se razlikujejo po načinu prenosa okužbe in možnosti za razvoj kronične okužbe. Klinični simptomi in znaki akutnega virusnega hepatitisa so večinoma enaki ne glede na povzročitelja, diagnozo pa razkrije šele ustrezno mikrobiološko testiranje.

| Virusni hepatitis 	| Vir okužbe                             	| Pot prenosa                  	| Način prenos                                               	| Kronična okužba 	| Pasivna zaščita s protitelesi 	| Cepivo                                                    	|
|-------------------	|----------------------------------------	|------------------------------	|------------------------------------------------------------	|-----------------	|-------------------------------	|-----------------------------------------------------------	|
| A                 	| Blato                                  	| Fekalno- oralno              	| okužena voda/hrana, s človeka na človeka                   	| Ne              	| Da                            	| Da                                                        	|
| B                 	| Kri in nekatere druge telesne tekočine 	| Izpostavljena koža/ sluznica 	| spolni stik, okužene igle, transfuzija, z matere na otroka 	| Da              	| Da                            	| Da                                                        	|
| C                 	| Kri                                    	| Izpostavljena koža/ sluznica 	| okužene igle,transfuzija, spolni stik, z matere na otroka  	| Da              	| Ne                            	| Ne                                                        	|
| D                 	| Kri in nekatere druge telesne tekočine 	| Izpostavljena koža/ sluznica 	| transfuzija, okužena igla, spolni stik, z matere na otroka 	| Da              	| Ne                            	| Cepivo proti hepatitisu B zaščiti tudi proti hepatitisu D 	|
| E                 	| Blato                                  	| Fekalno- oralno              	| okužena voda/hrana                                         	| Ne              	| Ne                            	| Ni še v klinični rabi                                     	|



Hepatitisa A in E sta večinoma akutni bolezni potnikov, ki potujejo v endemična, tropska in subtropska območja. Ne povzročata kronične okužbe in sta samoozdravljivi bolezni. Izjema so redki imunsko oslabljeni bolniki, pri katerih so dokazali kronični hepatitis E. V razvitih državah pa obstaja tudi avtohtoni hepatits E kot posledica okužbe z uživanjem toplotno neobdelanega ali slabo obdelanega okuženega mesa nekaterih živali (svinje, govedo, drobnica, srnjad, divji prašiči, zajci).

Kronična okužba, ki jo povzročajo virusi hepatitisov B, C in D, lahko privede do kroničnega vnetja jeter, ciroze, zunajjetrnih manifestacij bolezni, odpovedi delovanja jeter in primarnega raka na jetrih. V svetu število smrti zaradi virusnih hepatitisov narašča, v zadnjih letih pa je v Evropi najpogostejši vzrok smrti zaradi življenjsko nevarnih posledic okužbe z virusom hepatitisa, ki jim je leta 2013 podleglo kar 700.000 bolnikov.

Če ju odkrijemo dovolj zgodaj sta danes kronični hepatitis C ozdravljiva, kronični hepatitis B pa dobro obvladljiva bolezen. Hepatitis A in hepatitis B, posledično pa tudi hepatitis D, lahko učinkovito preprečujemo s cepljenjem. Cepivo proti hepatitisu E obstaja, vendar je njegova uporaba močno omejena.
