### SPLOŠNI UKREPI

### Varno prehranjevanje <div id="food-safety"></div>

Na potovanju v endemične kraje (glej zemljevid) popotnik <lightbox-img img="'img/hepA_s.png'" text="'Geografska porazdelitev okuženih z virusom hepatitisa A po svetu'">virus hepatitisa A (HAV)</lightbox-img> in <lightbox-img img="'img/hepE_s.png'" text="'Geografska porazdelitev okuženih z virusom hepatitisa E po svetu'">virus hepatitisa E (HEV)</lightbox-img> zaužije s hrano, vodo ali preko umazanih rok. Povzročitelj se določen čas izloča z blatom okuženega. Z bolnika ali tihega nosilca virusa se povzročitelj vrača v okolje, v higiensko neurejenih razmerah pa se okužba lahko širi na zdrave osebe.

#### Kako se zavarujemo pred okužbo?
Pred okužbo se lahko zavarujemo z doslednim upoštevanjem higienskih ukrepov, predvsem smo pozorni v državah, kjer ni razvite kanalizacije oziroma sanitacije okolja. Najpomembnejše je pitje higiensko neoporečne vode, priporočamo uporabo ustekleničene vode, ne le prekuhavanje vode. Roke si pred pripravo jedi in pred jedjo ter po uporabi stranišča vedno temeljito umijemo z milom in čisto vodo. Kjer ni na voljo čiste vode, svetujemo uporabo mokrih higienskih ali alkoholnih robčkov.  Pri umivanju zob uporabljamo samo pitno vodo.  Svetujemo uživanje dobro pečene ali dobro kuhane in pravkar pripravljene hrane. Zelenjavo in sadje je potrebno dobro oprati v pitni vodi. 

**Cepljenje** je najbolj učinkovit način preprečitve okužbe s HAV. Vključuje dva odmerka cepiva in je doživljenjsko učinkovito. Možno je tudi cepljenje s kombiniranim cepivom proti hepatitisoma  A in B s tremi odmerki. Proti hepatitisu E cepiva ni na voljo.

### Izogibanje tveganemu vedenju <div id="risky-behaviour"></div>

##### Kako se zavarujemo pred okužbo z virusom hepatitisa B?
Okužba z virusom hepatitisa B (HBV) se prenaša ob neposrednem stiku z okuženo krvjo, ki se vnese v izpostavljeno telo, ali z nekaterimi drugimi telesnimi tekočinami (najpogosteje slina, sperma, vaginalni izločki). Ker se v razvitem svetu okužba s HBV najpogosteje prenaša s spolnimi odnosi z okuženo osebo, je pomemben ukrep preprečevanja okužbe tudi redna, dosledna in pravilna uporaba kondoma. Kondom je potrebno uporabljati vse od začetka do konca spolnega odnosa (vaginalnega, oralnega in/ali analnega). Pomembno je tudi izogibanje stiku s telesnimi tekočinami drugih ljudi, uporaba lastnega osebnega pribora (zobna ščetka, britvica, manikirni pribor) in uporaba sterilnih igel. Možen je tudi prenos med porodom z okužene matere na novorojenca.
Cepljenje je najbolj učinkovit način za preprečitev okužbe s HBV in njenih resnih posledic. Vključuje tri odmerke cepiva. Je dolgotrajno učinkovito, in sicer pri 90% posameznikov. Rojeni po letu 1992 so bili cepljeni že v rednem programu cepljenja otrok pred vstopom v šolo.

##### Kako se zavarujemo pred okužbo z virusom hepatitisa C?
Zaradi izrazite spremenljivosti virusa hepatitisa C (HCV) cepiva proti HCV še niso uspeli razviti, prav tako ni učinkovita niti pasivna zaščita z imunoglobulini.
Zato je večji poudarek na preprečevanju okužbe z dobrim nadzorom nad darovano krvjo in darovanimi organi ter spremljanju posameznikov, ki so izpostavljeni večjemu tveganju za okužbo. Izrednega pomena je tudi preventivno izobraževanje javnosti. Zaradi možnosti preprečitve kronične okužbe s pravočasno uvedbo zdravljenja akutnega HCV je zelo pomembno ustrezno medicinsko spremljanje oseb, ki so bile izpostavljene tveganju za okužbo s HCV.
Pred okužbo se lahko zavarujemo z manj tveganim vedenjem:
* Intravenski uporabniki drog z uporabo lastnega pribora za injiciranje,
* njuhalci drog z uporabo lastnega pribora,
* z izogibanjem neprofesionalno opravljenemu tetoviranju, prebadanju kože in sluznic (»piercing«) in akupunkturi,
* osebe, ki menjavajo spolne partnerje, s pravilno uporabo kondoma iz lateksa dosledno pri vsakem spolnem odnosu,
* novorojenci mater, okuženih s HCV, s testiranjem na prisotnost okužbe s HCV takoj po porodu in nadaljnjim zdravniškim nadzorom,
* z izogibanjem souporabi osebnega pribora (zobna ščetka, brivnik, manikirni pribor) in vzdrževanjem osnovnih higienskih navad.

### Varni spolni odnosi <div id="safe-sex"></div>

##### Zakaj naj uporabljamo kondome?
Kondomi so najboljša zaščita pred neželeno nosečnostjo in hkrati tudi ščitijo pred spolno prenosljivimi okužbami (SPO), kamor  sodijo tudi okužba z virusi hepatitisa B, C, pa tudi A. Priporočamo jih vsem, še posebej pa osebam, ki pogosto menjavajo spolne partnerje in mladim na začetku spolnega življenja. Za čim bolj zanesljivo zaščito pred prenosom SPO je potrebna redna, dosledna in pravilna uporaba kondomov, kar pomeni, da jih ustrezno namestimo ter, da jih uporabljamo redno, pri vseh oblikah spolnih odnosov (genitalnih, oralnih, in/ali analnih) in ves čas spolnega odnosa.

##### Kje lahko kupim kondome?
Kondome je možno kupiti v trgovinah, lekarnah, drogerijah in na bencinskih črpalkah, večjo diskretnost pa omogoča naročanje prek spleta.

##### Katere vrste kondomov izbrati?
Na razpolago je široka paleta različnih vrst kondomov. Večina kondomov je izdelana iz lateksa, ki je za lažjo uporabo prekrit z lubrikantom. Kondomi iz polisoperna so primerni za tiste, ki so alergični na lateks. Pomembno je, da izbereš kondom, ki se ustrezno prilega spolnemu udu, saj le tako omogoča učinkovito zaščito.

##### Kako pravilno uporabljati kondom?
Svetujemo, da si pred prvo uporabo kondomov natančno prebereš priložena navodila.
Preverite rok uporabe, ovojnica ne sme biti poškodovana.
Previdno odstranite ovitek, tako da pri tem ne poškodujete kondoma.
Da se iztisne odvečni zrak, stisnite konico kondoma in ga istočasno odvijte navzdol po spolnem udu. Kondom razvitej neposredno na spolni ud.
Takoj po izlitju semenske tekočine (ejakulaciji) odstranite kondom, dokler je spolni ud še erektiran. Spolni ud izvlecite tako, da kondom primete ob korenu uda.
Kondom uporabite samo enkrat in ga nato zavrzite v ustrezen smetnjak.

##### Kaj je še dobro vedeti?
Kondomi so učinkovita zaščita pred SPO le, če jih uporabljamo ob vsakem spolnem odnosu (tudi oralnem ali analnem).
Pri natikanju kondoma pazite, da ga ne poškoduješ z nohti ali zobmi.
Posamezen kondom je primeren samo za enkratno uporabo. Tudi če ni prišlo do ejakulacije, ga po končanem spolnem odnosu zavrzite.
Zapakirane kondome shranjujte na hladnem in suhem mestu. Če so bili izpostavljeni vročini, soncu, ali pa obstaja možnost, da se je njihova ovojnica poškodovala, jih raje zavrzite.
S kondomi ni priporočljivo uporabljati olj, vazelinov in krem, ki bi lahko poškodovali površino kondoma. Enako velja tudi za nekatere zdravilne kreme in vaginalete (nožnične vložke).
Pri analnem spolnem odnosu uporabljajte debelejše kondome in več lubrikanta.

##### Kam po pomoč, če me skrbi, da imam SPO?
Odločite se za pregled v eni izmed zdravstvenih ustanov, ki ima ambulanto za SPO s celostno obravnavo pri zdravniku specialistu (pregled, preiskave, svetovanje, zdravljenje). Obstajajo tudi zdravstvene ustanove, ki nudijo samo testiranje na določene SPO. Ponudba zdravstvenih storitev se med ustanovami nekoliko razlikuje, prav tako dostopnost do storitev (z napotnico, anonimno brezplačno, samoplačniško).

##### Kaj je ambulanta za SPO?
Ambulanta za SPO je namenjena svetovanju v zvezi s tveganim spolnim vedenjem in SPO ter odkrivanju in zdravljenju SPO. V njej vas bo obravnaval zdravnik specialist, ki se ukvarja s SPO.

##### Kdaj naj se odločim za pregled?
Če ste imeli tvegano spolno vedenje in/ali imate kakršnekoli bolezenske simptome in znake, ki bi nakazovali na SPO, se obrnite na svojega izbranega zdravnika, ki vas bo glede na vaše težave napotil k specialistu v ambulanto za SPO.

##### Kako do zdravstvene ustanove, ki omogoča obravnavo SPO?
V večini primerov za obisk ambulante za spolno prenosljive okužbe potrebujete napotnico izbranega osebnega zdravnika. Ko pridobite napotnico, se lahko naročite po pošti, e-pošti, telefonu ali pa osebno. Sistemi naročanja se med zdravstvenimi ustanovami nekoliko razlikujejo, zato je pred obiskom izbrane zdravstvene ustanove dobro preveriti, kakšen je postopek obravnave pri njih.

##### Kaj prinesti s seboj na pregled?
Na pregled je potrebno prinesti kartico zdravstvenega zavarovanja, napotnico in morebitne izvide predhodnih preiskav v povezavi s trenutnim bolezenskim stanjem.

##### Kako poteka pregled v ambulanti za SPO?
Obravnava bolnikov se začne s pogovorom in posvetom z zdravnikom specialistom. Nato zdravnik specialist opravi pregled, vključno s pregledom zunanjih spolovil, pri ženskah pa tudi nožnice in materničnega vratu (kot ginekološki pregled). Sledi odvzem brisov iz spolovil: pri moških iz sečnice in pri ženskah iz nožnice, materničnega vratu in sečnice. Po potrebi je bris odvzet tudi z drugih mest izpostavljenosti okužbi (zadnjik, žrelo). Sledi še odvzem seča in krvi. V odvzetem materialu nato v mikrobiološkem laboratoriju opravijo testiranje na vse najpogostejše spolno prenosljive okužbe, ki jih lahko dokažemo z danes dostopnimi preiskavami, vključno z virusom HIV, če se bolnik s tem strinja.

##### Pomembno je vedeti
Za pregled v ambulanti za SPO ni potrebno biti tešč. Moški naj ne urinirajo štiri ure pred odvzemom brisa iz sečnice. Pri ženskah preiskave ne opravljamo v času menstrualne krvavitve. Zdravniku specialistu moraš povedati, če trenutno prejemaš antibiotično zdravljenje ali si ga prejel nedavno. Odvisno od načina delovanja posameznih ambulant za SPO izvid preiskav in nadaljnje napotke bolniki prejmejo osebno ali po pošti na naslov, ki ga navedejo (in je lahko tudi drugačen od njihovega stalnega bivališča).

NE OKLEVAJTE! ČE STE IMELI TVEGANO SPOLNO VEDENJE IN/ALI IMATE BOLEZENSKE SIMPTOME IN ZNAKE ZA SPO, POJDITE TAKOJ K ZDRAVNIKU!

Več informacij o spolno prenosljivih okužbah najdete na spletni strani: https://aspo.mf.uni-lj.si/

### Varna tetovaža /piercing <div id="tattoo"></div>

##### Zakaj se lahko okužimo pri tetoviranju ali piercingu?

Virusa hepatitisa B in C se lahko prenašata, če se pri kakršnihkoli posegih na ali v telo ne upošteva ustreznih higienskih metod in metod preprečevanja širjenja okužbe. Pri izvajanju tetovaže ali piercingu pride do stika kože z iglo oziroma črnilom. Zelo pomembno je, da se uporabi igla za enkratno uporabo, da izvajalec tetovaže ali piercinga med posegom uporablja rokavice in da so ostali pripomočki za izvedbo ustrezno sterilizirani. 

##### Kakšno je tveganje, da se okužimo z virusom hepatitisa B/C pri tetovaži/piercingu?

Raziskave so pokazale, da imajo okuženi z virusom hepatitisa C štirikrat pogosteje prisotno tetovažo v primerjavi z neokuženimi osebami. Tveganje za okužbo se je izrazito povečalo, če je bila tetovaža opravljena neprofesionalno, kar pomeni, da ni bila opravljena v posebnih lokalih za izvajanje tetovaž in piercingov, kjer upoštevajo vse previdnostne ukrepe za preprečevanje širjenja okužb s krvjo (uporaba materiala za enkratno rabo, higienske zahteve in zahteve sterilizacije). 

##### Kako se lahko zaščitimo pred okužbo z virusom hepatitisa B/C pri tetovaži/piercingu?

1. Preverite, če ima lokal, kjer boste opravili tetovažo ali piercing, ustrezno dovoljenje za izvedbo teh postopkov (uporaba materialov za enkratno rabo, ustrezen higienski nadzor in ukrepe za preprečevanje širjenja okužb preko krvi). 
2. Vprašajte izvajalce tetovaže/piercinga, na kakšen način sterilizirajo pripomočke in kako pogosto to delajo. Za sterilizacijo pripomočkov se uporablja posebna aparatura (avtoklav). Ti postopki se morajo izvajati rutinsko. 
3. Izvajalec tetovaže/piercinga mora med posegom uporabljati rokavice iz lateksa za enkratno uporabo. Preden si natakne rokavice iz lateksa, si mora oprati roke, enako tudi potem, ko rokavice sname.
4. Vsi pripomočki, ki med tetovažo/piercingom pridejo v stik s krvjo in jih ni mogoče sterilizirati (rokavice, črnilnik, vatiranci, papirnati robčki, stekleničke z milom in podobno) je potrebno takoj po opravljenem delu odvreči v posebno posodo z oznako, da gre za material s tveganjem za okužbo.
5. Črnilo ali tekočine na vodni osnovi je potrebno takoj po opravljenem delu zavreči in ne dati nazaj v stekleničko, iz katere izvirajo.
6. Delovne površine, ki jih uporablja izvajalec tetovaže/piercinga in na katere odlaga pripomočke, je potrebno redno čistiti z ustreznim dezinfekcijskim sredstvom.

##### Če že imam tetovažo ali piercing, kakšno je tveganje, da sem okužen/a z virusom hepatitisa B/C?

Če ste opravili tetovažo v lokalu z ustreznimi dovoljenji in nadzorom, ki upoštevajo zgoraj naštete previdnostne ukrepe, ni nobenih dokazov, da bi imeli kakršnokoli tveganje za okužbo z virusoma hepatitisa B ali C. 
Če pa ste tetovažo ali piercing opravil/a drugje, kjer ni takega nadzora in upoštevanja previdnostnih ukrepov, obstaja tveganje za okužbo. ZATO TAKOJ OPRAVITE TESTIRANJE NA OKUŽBO Z VIRUSOM HEPATITISA C. Če niste cepljeni proti hepatitisu B, pa OPRAVITE TUDI TESTIRANJE NA OKUŽBO Z VIRUSOM HEPATITISA B.

### Ukrepanje ob incidentu <div id="incident"></div>

**Incident** oziroma nezgoda je nenamerna poškodba (vbod, ureznina) z okuženim ostrim predmetom ali izpostavljenost sluznic oči, nosu ali ust krvi oziroma aerosolu, ki nastane ob razpršitvi krvi; lahko gre tudi za razlitje krvi ali telesnih tekočin s primesjo krvi po poškodovani koži ali po večjih površinah normalne kože in/ali sluznice. Večinoma se zgodi zdravstvenim delavcem na delovnem mestu, lahko pa do incidenta pride tudi naključno zunaj zdravstvenih ustanov (npr. odvržene uporabljene igle). 
Ob takem incidentu lahko pride do izpostavljenosti virusoma hepatitisa B in/ali C. Rezultati raziskav kažejo, da večina incidentov ne privede do okužbe, vendar ta možnost vedno obstaja. 

##### Ob vsakem incidentu je potrebno ustrezno **ukrepanje**:

* Če pride do vboda/vreza z okrvavljenim ostrim predmetom ali politja poškodovane kože, mesto poškodbe **iztiskamo, da kri izteka in hkrati spiramo z mlačno tekočo vodo vsaj 10 minut.** Kožo nato dobro osušimo in razkužimo z alkoholnim razkužilom, ki naj učinkuje najmanj 2-3 minute, nato poškodbo oskrbimo. V primeru obrizganja sluznice (tudi očesne) s krvjo mesto vsaj 10 minut spiramo z vodo ali fiziološko raztopino. 
* **Ustrezen zdravnik specialist (infektolog) oceni nevarnost** za prenos HBV in/ali HCV in potrebo odredi nadaljnje ukrepanje za preprečitev okužbe. V primeru hepatitisa B je to po-ekspozicijska profilaksa, če izpostavljena oseba ni bila cepljena proti hepatitisu B ali še ni bila okužena s HBV. V primeru hepatitisa C je to reden zdravniški nadzor šest mesecev po incidentu. Če pride do pojava okužbe, je potrebno zdravljenje akutnega hepatitisa C.




