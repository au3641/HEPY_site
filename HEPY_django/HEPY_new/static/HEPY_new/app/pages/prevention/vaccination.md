### CEPLJENJE


Cepljenje je najbolj učinkovit način preprečitve okužbe z virusom hepatitisa A (HAV) in virusom hepatitisa B (HBV). Na voljo so cepiva proti hepatitisu A in hepatitisu B, možno pa je tudi cepljenje s kombiniranim cepivom, s katerim cepimo hkrati proti hepatitisoma A in B.

### CEPLJENJE PROTI HEPATITISU A<div id="vac-hep-a"></div>

Cepljenje proti hepatitisu A preprečuje okužbo z virusom hepatitisa A (HAV). Cepivo proti hepatitisu A je zelo učinkovito. Sodi med tako imenovana inaktivirana oziroma mrtva cepiva in je zato povsem varno. Za doživljenjsko zaščito sta potrebna dva odmerka - šest do dvanajst mesecev po prvem odmerku sledi drugi odmerek. 
Možno je tudi cepljenje s kombiniranim cepivom proti hepatitisoma  A in B s tremi odmerki. 
Cepljenje proti hepatitisu A je običajno pred-ekspozicijsko (pred možno izpostavitvijo okužbi), v določenih primerih pa je lahko tudi po-ekspozicijsko (po izpostavitvi okužbi).  

#### Preprečitev okužbe s HAV pred izpostavitvijo (pred-ekspozicijska profilaksa)

#### Za koga je priporočjivo?
Preventivno cepljenje proti hepatitisu A se priporoča predvsem ljudem, ki potujejo v države z večjim deležem prekuženih s HAV *zemljevid*. Za slovenske potnike predstavljajo največje tveganje za okužbo potovanja v dežele Afrike, Azije ter srednje in južne Amerike. Povečano tveganje je tudi na priljubljenih destinacijah v letoviščih Turčije, Egipta, Tunizije in Maroka. Glede na dejstvo, da so najpogostejša potovanja predvsem v bližnjo okolico, pa je pomembno poudariti, da okužbo s HAV tvegamo že pri potovanjih v Bosno in Hercegovino, Srbijo, Črni Goro, Albanijo, Bolgarijo, Romunijo, Makedonijo in Kosovo. 
V zadnjih letih beležimo izbruhe okužbe s HAV, nastale zaradi prehranjevanja z določenimi okuženimi prehranskimi izdelki, tudi v različnih evropskih državah, zato se glede na konkretne razmere svetuje tudi cepljenje pri potovanju v te države. 
V zadnjih letih prihaja do izbruhov okužbe s HAV med moškimi, ki imajo odnose z moškimi, predvsem v velemestih in v določenih predelih zahodne in srednje Evrope. Priporoča se preventivno cepljenje oseb, ki imajo tovrstno tvegano vedenje.

Preventivno cepljenje proti hepatitisu A je zelo učinkovito, saj zaščiti vse cepljene osebe že mesec dni po prvem odmerku cepiva.  Za doživljenjsko zaščito sta potrebna dva odmerka - šest do dvanajst mesecev po prvem odmerku sledi drugi odmerek. Pomembno je, da potnik oz. oseba s predvideno izpostavitvijo okužbi prejme prvi odmerek cepiva vsaj en mesec pred pričetkom potovanja oz. pred predvideno izpostavitvijo, da v telesu lahko nastanejo ustrezna protitelesa, ki ščitijo pred okužbo s HAV.

#### Preprečitev okužbe s HAV po izpostavitvi (po-ekspozicijska profilaksa)

#### Za koga je priporočljivo?
Poeksppozicijsko cepljenje proti hepatitisu A se priporoča vsem osebam, starejšim od enega leta, ki so že bile izpostavljene okužbi s HAV in pred tem niso bile cepljene oz. bolezni niso prebolele.To so:
* tesni kontakti oseb s potrjeno okužbo s HAV, in sicer osebe, ki živijo v istem gospodinjstvu, spolni partnerji okužene osebe, ali osebe, ki so si z okuženim delile pribor za uporabo nedovoljenih drog,
* osebje in otroci v jaslih/vrtcih ter njihovi družinski člani, ko zboli najmanj en otrok ali zaposleni v jaslih ali se primeri pojavijo v najmanj dveh gospodinjstvih (družinah) otrok, ki obiskujejo iste jasli,
* osebe, izpostavljene skupnemu viru okužbe (npr. okuženemu zaposlenemu, ki pripravlja in rokuje s hrano).

Po izpostavitvi okužbi s HAV se priporoča cepljenje z enim odmerkom cepiva čimprej oz. znotraj dveh tednov po izpostavitvi. Za osebe, ki potrebujejo dolgotrajno zaščito proti hepatitisu A (npr. zaradi potovanj) je smiselno, da se cepijo še z enim odmerkom cepiva 6 do 12 mesecev po prvem.


### CEPLJENJE PROTI HEPATITISU B <div id="vac-hep-b"></div>

Cepljenje proti hepatitisu B je najbolj učinkovit način preprečitve okužbe z virusom hepatitisa B (HBV). Vključuje tri odmerke cepiva. Pri več kot 90% cepljenih oseb nudi doživljenjsko zaščito pred okužbo s HBV.

#### Preprečitev okužbe s HBV pred izpostavitvijo (pred-ekspozicijska profilaksa)

#### Za koga je cepljenje priporočjivo?
Cepljenje odraslih je zelo priporočljivo za vse, pri katerih obstaja verjetnost, da bodo prišli v stik s HBV in predhodno še niso bili cepljeni. To so ljudje, ki potujejo v države, kjer je bolezen pogosta (*zemljevid*) in tisti, ki so zaradi svojih navad in načina življenja bolj izpostavljeni okužbi s HBV (npr. tvegano spolno vedenje, uporaba nedovoljenih drog). Cepljenje poteka po shemi 0, 1, 6, kar pomeni,  da drugi odmerek cepiva sledi 1 mesec po prvem odmerku, tretji odmerek pa sledi 6 mesecev po prvem odmerku.

#### Za koga je cepljenje obvezno?
Od leta 1998 je cepljenje otrok proti hepatitisu B pred vstopom v šolo del nacionalnega programa cepljenja. Rutinsko so torej cepljeni otroci, rojeni po letu 1992. Prva dva odmerka cepiva prejmejo pred vstopom v šolo s presledkom najmanj enega meseca,  tretji odmerek pa prejmejo v prvem razredu (najmanj pet mesecev po drugem odmerku).

Cepljenje je po Pravilniku o cepljenju, zaščiti z zdravili in varstvu pred vnosom in razširjenjem nalezljivih bolezni (UL RS, 16/1999) obvezno tudi za vse tiste, ki imajo zvečano tveganje za okužbo  s HBV. To velja za:
* Zdravstvene in druge delavce, ki so pri opravljanju svojega dela izpostavljeni možnosti okužbe s HBV,
* dijake in študente, ki so pri praktičnem pouku izpostavljeni možnosti okužbe s HBV,
* novorojenčke HBsAg pozitivnih mater,
* otroke ob vstopu v osnovno šolo,
* osebe, ki nimajo niti antigena niti zaščitnih protiteles in živijo v tesnem stiku z osebami, ki so nosilci antigena hepatitisa B, pri čemer imajo prednost spolni partnerji,
* bolnike na hemodializi,
* varovance zavodov za duševno in telesno zaostale,
* uživalce drog z injiciranjem,
* hemofilike,
* bolnike s spolno prenosljivimi okužbami,
* osebe, ki so bile izpostavljene okužbi s HBV preko kože ali sluznice.

Po letu 1994 so vse noseče žene rutinsko testirane glede morebitne kronične okužbe s HBV. Če je nosečnica kronično okužena s HBV (v krvi ima prisoten HBsAg), je potrebno novorojenca čim prej po rojstvu cepiti proti hepatitisu B in mu hkrati s prvim odmerkom cepiva dati tudi pasivno zaščito s specifičnimi imunoglobulini. Ti otroci so cepljenji s štirimi odmerki cepiva, po shemi 0, 1, 2, 12 (drugi odmerek cepiva prejmejo 1 mesec po prvem, tretjega 2 meseca po prvem in četrtega 12 mesecev po prvem odmerku cepiva).

#### Kakšna so tveganja pri cepljenju?
Cepivo proti hepatitisu B je zelo varno. Večina ljudi po cepljenju nima težav. Lahko se pojavijo blage težave, kot so bolečina na mestu cepljenja ter zvišana telesna temperatura. Hujše težave, kot na primer alergična reakcija, so zelo redke.

#### Kdo ne sme biti cepljen?
Če je imela oseba hujšo (življenje ogrožajočo) alergično reakcijo po predhodnem odmerku cepiva proti hepatitisu B ali je alergična na katerokoli sestavino cepiva ali na kvas, ne sme biti cepljena s cepivom proti hepatitisu B.
Če je v času predvidenega cepljenja oseba akutno zbolela z neko drugo boleznijo, je cepljenje proti hepatitisu B potrebno začasno odložiti do okrevanja.
 
#### Preprečitev okužbe s HBV po izpostavitvi (po-ekspozicijska profilaksa)

#### Za koga je priporočljivo?
Po izpostavitvi okužbi s HBV se po-ekspozicijska profilaksa priporoča osebam, ki niso bile cepljene proti hepatitisu B ali predhodno še niso bile okužene s HBV, v sledečih primerih:
po incidentu v zdravstvu ali zunaj njega (vbod z okuženo iglo, vrez z okuženim predmetom ali politje kože/sluznic z okuženo krvjo) po oceni stopnje tveganja, ki jo opravi ustrezen zdravnik specialist, čim prej, najkasneje pa v prvih 48 urah po incidentu,
po nezaščitenem spolnem odnosu z okuženo osebo čim prej, najkasneje pa znotraj 14 dni po tveganem odnosu.

Po-ekspozicijska profilaksa proti hepatitisu B vključuje kombinacijo cepljenja proti hepatitisu B in hiperimune B gamaglobuline čim prej po izpostavitvi okužbi, najkasneje pa v obdobju, ki ga določi ustrezen zdravnik specialist.

