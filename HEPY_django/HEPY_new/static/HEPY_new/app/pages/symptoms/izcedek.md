###Izcedek iz spolovila**Eden najpogostejših bolezenskih znakov spolno prenosljivih okužb (SPO) je prozoren, belkast ali rumenkast izcedek iz spolovila, ki mu je lahko pridruženo pogosto in/ali pekoče uriniranje. Izcedek pri moških vedno nakazuje SPO, medtem ko pri ženskah izcedek ni vedno posledica SPO, na katero pa ženska mora pomisliti, če je imela tvegane spolne odnose.**#####Izcedek iz sečnice pri moškemIzcedek iz sečnice po tveganem spolnem stiku pri moškem je značilen klinični znak vnetja sečnice oziroma **uretritisa**. Pogosto so prisotne pekoče bolečine v sečnici med uriniranjem in izcedek iz sečnice. Lahko je prisotna tudi rdečica ob ustju sečnice.Za diagnozo so pomembni: količina izcedka, videz (prozoren, vlecljiv, gnojni) in čas pojavljanja (pred prvim jutranjim uriniranjem, med uriniranjem, nepovezan z uriniranjem).Glede na povzročitelja uretritis razdelimo na gonokokni (*Neisseria gonorrhoeae*) in nespecifični oziroma negonokokni, pri katerem so najpogostejši povzročitelji klamidija, urogenitalne mikoplazme (*Micoplasma hominis, Micoplasma genitalium, Ureaplasma urealyticum in Ureaplasma parvum*), lahko pa tudi drugi (*Trichomonas vaginalis*, virus herpes simpleks).Hkrati so lahko prisotne različne SPO.  Ob nezdravljenem uretritisu, nedoslednem upoštevanju navodil zdravnika ali ponovni okužbi lahko pride do hudih zapletov, kot so kronični uretritis, vnetje mod, obmodka, prostate in posledično neplodnosti ter vnetja sklepov. Pri moških, ki imajo analne odnose, lahko pride do vnetja sluznice zadnjika. Poškodba sluznice zadnjika ob nezaščitenih analnih spolnih odnosih zelo poveča tveganje za okužbo s HIV.#####Izcedek iz spolovila pri ženskiPri ženski je izcedek po tveganem spolnem stiku lahko posledica vnetja nožnice, materničnega vratu in/ali sečnice (vaginitisa, cervicitisa in/ali uretritisa). S pregledom zunanjih in notranjih spolovil lahko ugotovimo mesto vnetnega dogajanja, ob tem pa tudi videz izcedka (bister, gnojni, »sirast«), količino in vonj izcedka (zaudarjajoč po ribah, brez vonja).**Vaginitis** je vnetje nožnice, ki je lahko posledica SPO. Bolnice običajno navajajo srbenje in pekoče bolečine v predelu zunanjega spolovila ter nožnice, pekoče in/ali boleče uriniranje, lahko pa tudi rdečino in oteklino zunanjega spolovila in/ali izcedek. Najpogosteje gre za bakterijsko vaginozo, trihomonozo in kandidozo.**Cervicitis** je vnetje materničnega vratu, ki je pri več kot polovici bolnic brez znakov. Izcedek iz materničnega vratu kot posledica SPO je glavni bolezenski znak cervicitisa, vendar je pogosto odsoten. Najpogosteje gre za klamidijsko okužbo ali gonorejo. Izcedek je lahko komaj zaznaven ali obilen, prozoren, belkast ali gnojen, pojavi pa se lahko tudi krvavitev po spolnem odnosu ali zunajciklična krvavitev. Nezdravljeni cervicitis lahko povzroči številne zaplete: vnetje rodil, kronične bolečine v spodnjem delu trebuha, bolečine pri spolnem odnosu in med menstrualnim ciklom, neplodnost, zunajmaternično nosečnost, spontani splav, prezgodnji porod ter okužbo plodu ali novorojenca. Povečano je tudi tveganje za raka materničnega vratu in okužbo s HIV.Pri bolnici z **uretritisom** oziroma vnetjem sečnice je glavni bolezenski znak pekoče in/ali pogosto uriniranje, ki se mu lahko pridruži še izcedek iz sečnice. #####Nujno obišči zdravnika, če ...                               * opaziš rumen, zelen ali siv izcedek iz spolovila             * se izcedek pojavlja v različnih obdobjih menstrualnega cikla * imaš izcedek z vonjem po ribah                               * opaziš večjo količino izcedka kot običajno                   * opaziš krvavitve med mesečnim ciklom                         * občutiš srbečico in/ali bolečino v predelu spolovil          * imaš pekoč občutek in/ali bolečino med uriniranjem           * občutiš bolečino med spolnim odnosom                         <lightbox-img img="'./media/izcedek-pri-gonoreji.jpg'" text="'Izcedek pri gonoreji'">Kako izgleda izcedek pri gonoreji?</lightbox-img>  <lightbox-img img="'./media/izcedek-klamidija.jpg'" text="'Izcedek pri klamidijski okužbi. Levo žensko spolovilo, desno moško.'">Kako izgleda izcedek pri okužbi s klamidijo?</lightbox-img>  <lightbox-img img="'./media/izcedek-trihomonoza.jpg'" text="'Izcedek pri trihomonozi'">Kako izgleda izcedek pri trihomonozi?</lightbox-img>  