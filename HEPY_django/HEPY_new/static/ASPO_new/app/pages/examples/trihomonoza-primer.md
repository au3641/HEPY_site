###Trihomonoza

#####**1. Bolnica:** Osemindvajsetletnica, predhodno zdrava.

**Težave:** Pred tremi dnevi je opazila rumenozelen penast izcedek iz nožnice, ki je zelo zaudarjal. Tudi po zelo pogostem umivanju zunanjih spolovil, spiranju nožnice z vodo in pogosti menjavi perila, vonj ni izginil.  
**Spolno vedenje:** Dva tedna pred pojavom bolezenskih znakov je imela naključen nezaščiten spolni odnos. Stalnega partnerja nima.  
**Odločitev za  obisk v ambulanti za SPO:** Zaradi neprijetnega vonja izcedka iz spolovila je obiskala izbranega osebnega zdravnika, ki jo je napotil k specialistu.  
**Diagnoza:** Po pregledu so v ambulanti za spoolno prenosljive okužbe opravili ustrezne preiskave, ki so potrdile, da gre pri bolnici za trihomonozo.  
**Ukrep:** Prejela je antibiotično zdravljenje in pouk o načinih prenosa spolno prenosljivih okužb ter nasvet o varnejšem spolnem vedenju. Zdravnik ji je tudi svetoval, naj ne pretirava s higienskimi ukrepi pri negi spolovil, še posebej pa naj ne izpira nožnice, saj s tem tam ruši naravno ravnovesje mikrobov.  

**Izhod bolezni:** Bolnica je uživala predpisano antibiotično zdravljenje po prejetih navodilih in povsem ozdravela.

#####**2. Bolnik:** Dvaintridesetletnik, predhodno zdrav.

**Težave:** Pred dvema tednoma je začutil pekoče uriniranje brez sprememb videza urina in zjutraj blago skelenje ob vhodu v sečnico.  
**Spolno vedenje:** Dva tedna pred začetkom težav je imel nezaščiten spolni odnos z neznanko. Ima stalno partnerko.  
**Odločitev za  obisk v ambulanti za SPO:** Ker je ob opisanih bolezenskih znakih pomislil na možnost okužbe sečil, je obiskal izbranega osebnega zdravnika. Ta je pri pregledu urina ugotovil, da gre za trihomonozo. Ker je imel bolnik tvegano spolno vedenje in bi se lahko hkrati okužil tudi z drugimi spolno prenosljivimi mikrobi, ga je napotil k specialistu.  
**Diagnoza:** Po pregledu so v ambulanti za spolno prenosljive okužbe opravili ustrezne preiskave, ki so potrdile trihomonozo. Hkrati pa so z rutinskimi preiskavami naključno odkrili, da je bolnik tudi kronični nosilec virusa hepatitisa B. Bolnik ni nikoli prebolel akutnega vnetja jeter z zlatenico. Najverjetneje se je z virusom nezaznavno okužil pri nezaščitenih spolnih odnosih v preteklosti, saj je navajal več različnih spolnih partnerk v zadnjih 12 letih.  
**Ukrep:** Na pregled so povabili tudi njegovo stalno spolno partnerko, s katero sta imela v zadnjem času nezaščitene spolne odnose. Oba sta prejela ustrezno antibiotično zdravljenje trihomonoze. Ker so rezultati preiskav pri partnerki pokazali, da se do sedaj še ni okužila z virusom hepatitisa B, in tudi ni bila cepljena proti hepatitisu B, je prejela ustrezno cepivo. Do zaključka cepljenja s tremi odmerki cepiva so jima svetovali zaščitene spolne odnose.  

**Izhod bolezni:** Bolnik in njegova partnerka sta uživala predpisano antibiotično zdravljenje po prejetih navodilih in pozdravila trihomonozo. Bolnik je bil napoten k infektologu za redno spremljanje kronične okužbe z virusom hepatitisa B, saj nosilstvo virusa običajno vztraja vse življenje in v redkih primerih lahko povzroči vnetje jeter. Bolnikova partnerka je bila po treh odmerkih cepiva zaščitena pred okužbo z virusom hepatitisa B.  
