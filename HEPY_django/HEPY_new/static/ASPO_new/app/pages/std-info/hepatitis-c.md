###Hepatitis C
####Kaj je to?
Hepatitis C je vnetje jeter, ki ga povzroča virus hepatitisa C (HCV). Ocenjujejo, da je s HCV v  svetu okuženih med 130 in 170 milijonov ljudi. V Sloveniji ocenjujejo, da je v splošni populaciji pojavnost okužbe nižja od 0.5%, okužbi pa so danes najbolj izpostavljeni intravenski uživalci drog.

####Kakšna je verjetnost, da se okužim?
Virus hepatitisa C se prenaša pri vnosu okužene krvi v telo. V preteklosti je bila okužba najpogosteje posledica prejetja transfuzije okužene krvi in krvnih pripravkov (v Sloveniji pred letom 1993), danes pa so največji dejavniki tveganja uporaba okuženega pribora za uživanje drog ter neprofesionalno izvedena tetovaža, “piercing” ali akupunktura. Redko se prenese s spolnim odnosom z okuženo osebo. Možnost za prenos pri enkratnem tveganem spolnem stiku je 0.1 do 7% in je večja pri osebah, ki pogosto menjajo spolne partnerje. Možen je tudi prenos z okužene matere na otroka.

####Kakšni so simptomi in znaki?
Okužba najpogosteje poteka brez bolezenskih simptomov in znakov, tako da se je okuženi večinoma sploh ne zaveda. Le pri 15% se pojavijo splošno slabo počutje, izguba teka, slabost, lahko bruhanje in zlatenica (rumeno obarvanje kože in sluznic). Urin se obarva temno, blato pa svetlo sivo. Pri večini okuženih virus v telesu ostane vse življenje in povzroči kronično vnetje jeter (kronični hepatitis C). Kronična okužba s HCV se lahko izraža tudi na drugih organih in organskih sistemih. 

####Kaj lahko naredim, če me skrbi, da sem se okužil/a? 
Če imaš kakršenkoli dejavnik tveganja za okužbo (prejetje transfuzije pred letom 1993, uživanje drog, nestrokovna tetovaža, "piercing", akupunktura, sobivanje ali spolni stik z okuženo osebo, naključni vbod z uporabljeno iglo, nepojasnjeno nenormalne laboratorijske teste za oceno delovanja jeter) se takoj oglasi pri izbranem osebnem zdravniku, ki bo opravil ustrezen pregled krvi ali pa te bo po potrebi napotil k zdravniku specialistu, ki se ukvarja z virusnimi hepatitisi (infektolog, gastroenterolog-hepatolog). Lahko se testiraš v ambulanti za anonimno testiranje, kjer ti bodo tudi ustrezno svetovali.

####Ali se lahko pozdravim?
Hepatitis C je mogoče pozdraviti, če ga odkrijemo dovolj zgodaj. Bolnike s kroničnim hepatitisom C v Sloveniji večinoma obravnavajo zdravniki infektologi, še posebej pri dokončnih zapletih pa tudi gastroenterologi-hepatologi. Najpomembneje je, da pomisliš na možnost okužbe, se čim prej testiraš in v primeru pozitivnega izvida takoj obiščeš zdravnika.

####Kaj pa, če ne grem k zdravniku?
Okužba pri 85% okuženih preide v kronično obliko, vendar večina teh v prvih desetletjih po okužbi ne kaže simptomov in znakov bolezni, ali pa so ti blagi (na primer utrujenost).  Po več letih ali desetletjih pa lahko kronična okužba pripelje do ciroze jeter (10% do 30% okuženih), v nekaterih primerih celo do popolne odpovedi delovanja jeter. Lahko pa se razvije rak jeter. Hepatitis C je poglavitni vzrok za presaditev jeter. Ker po presaditvi virus znova okuži jetra, je bolezen potrebno pozdraviti prej.

####Kako preprečim okužbo?
Žal cepiva, ki bi ščitilo pred hepatitisom C, ni. Največ lahko narediš z ukrepi za zmanjšanje tveganja, kot je pazljivost pri izbiri salona za tetoviranje in "piercing", redno, dosledno in pravilno rabo kondomov ter uporabo svojega sterilnega pribora, če uživaš droge.