###Genitalni herpes
####Kaj je to?
Genitalni herpes je druga najpogostejša spolno prenosljiva okužba (SPO). Povzročata jo virusa herpes simpleksa, najpogosteje tisti tipa 2 (HSV-2), lahko pa tudi tipa 1 (HSV-1), ki ga poznamo kot povzročitelja herpesa na ustnici.
Značilno je, da se genitalni herpes lahko ponavlja. Po okužbi s HSV-1 in/ali HSV-2 ostanemo okuženi vse življenje, saj se virus v “speči obliki” zadržuje v živčnih pletežih ob hrbtenjači in se občasno “zbudi” v obliki izbruha herpesa. Ponovne izbruhe pospešijo dejavniki kot so vročina, stres in oslabljen imunski sistem zaradi drugih dejavnikov.

####Kakšna je verjetnost, da se okužim?
V splošni populaciji je HSV-1 prisoten pri 80%, HSV-2 pa pri 8% odraslih oziroma pri 25% tistih, ki imajo tvegano spolno vedenje in pogosto menjavajo spolne partnerje.
Okužba se prenaša pri neposrednem stiku z virusom, ki se izloča skozi kožo ali sluznico okužene osebe. Virus se lahko prenese na spolnega partnerja/partnerko tudi, če okuženi v času spolnih odnosov nima nobenih vidnih znakov bolezni, saj se HSV lahko izloča brezsimptomno. Najpomembnejši dejavnik tveganja je nezaščiten spolni stik (vaginalni, oralni in/ali analni) z okuženo osebo. 

####Kakšni so simptomi in znaki?
Na mestu vstopa virusa v telo se po približno enem tednu pojavi rdečina, na kateri se razvijejo mehurčki, napolnjeni z bistro, vodeno tekočino. Mehurčki počijo in za seboj pustijo zelo bolečo razjedo, ki se zaceli in v tednu ali dveh prekrije s krasto. Pri večini žensk so pridruženi še drugi simptomi, kot so bolečine, skelenje in srbenje v predelu spolovila ter izcedek iz nožnice. Tudi pri moških so mehurčkom lahko pridruženi še drugi simptomi in znaki, vključno z vlecljivim izcedkom iz sečnice. Pri prvem srečanju z virusom lahko pride tudi do splošnih znakov okužbe, kot so splošno slabo počutje, vročina in povečane bezgavke. Petina okuženih nikoli nima nobenih znakov značilnih za herpes, lahko pa nemo prenaša okužbo na spolnega partnerja/partnerko.   
   
<lightbox-img img="'./media/herpes-mehurcek.jpg'" text="'Primer mehurčka pri genitalnem herpesu'">Kako izgledajo mehurčki pri genitalnem herpesu?</lightbox-img>     
<lightbox-img img="'./media/herpes-razjeda.jpg'" text="'Primer razjede pri genitalnem herpesu'">Kako izgledajo razjede pri genitalnem herpesu?</lightbox-img>

####Kaj lahko naredim, če me skrbi, da sem se okužil/a? 
Ob pojavu simptomov in znakov okužbe ali če je prisotno kakršnokoli tveganje za okužbo, poišči pomoč pri izbranem osebnem zdravniku, ki te bo napotil k ustreznemu specialistu.

####Ali se lahko pozdravim?
Genitalnega herpesa ne moremo pozdraviti, saj okužba s HSV vztraja vse življenje in lahko povzroča ponovne zagone simptomov in znakov. Pregled in ustrezne preiskave opravi zdravnik specialist, ki tudi predpiše zdravljenje. Zdravnik lahko predpiše eno od protivirusnih zdravil v obliki tablet, ki ublaži simptome in znake ter skrajša njihov čas trajanja, zmanjša pa se tudi možnost prenosa virusa na partnerja/partnerko. Pomembno je, da bolnik vzame zdravilo čim prej, še pred izbruhom mehurčkov, najbolje že ob pojavu prvih simptomov in znakov. Pri pogostih zagonih, ki so zelo moteči, je z dolgotrajnim uživanjem majhnega odmerka zdravila dnevno možno preprečiti ali omiliti ponavljajoče se zagone herpesa in zmanjšati nevarnost prenosa okužbe na partnerja/partnerko.

####Kaj pa, če ne grem k zdravniku?
Nezdravljen genitalni herpes povečuje tveganje za prenos drugih SPO, vključno z virusom humane imunske pomanjkljivosti (HIV). Zapleti genitalnega herpesa se lahko kažejo v osrednjem živčevju (vnetje možganov in/ali možganskih ovojnic), z obsežnimi spremembami na koži, sluznicah in očeh ali s sistemsko razsejano obliko, ki je lahko zelo nevarna pri osebah z oslabljeno imunostjo. Genitalni herpes lahko v nosečnosti, še posebej, če se nosečnica tedaj okuži prvič, povzroči spontani splav, kongenitalni herpes in razsejano okužbo pri nosečnici. Okužba se lahko prenese tudi na novorojenca med porodom skozi okužen porodni kanal in pri njemu povzroči hudo obliko bolezni.

####Kako preprečim okužbo?
Zveza z enim samim neokuženim zvestim partnerjem ali redna, dosledna in pravilna uporaba kondoma sta najboljša zaščita. Kondom je potrebno uporabljati vse od začetka do konca spolnega odnosa (vaginalnega, oralnega in/ali analnega).