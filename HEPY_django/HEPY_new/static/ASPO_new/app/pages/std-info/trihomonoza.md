###Trihomonoza
####Kaj je to?
Trihomonoza ali trihomoniaza je vnetje sečnice ali nožnice, ki ga povzroča okužba s praživaljo *Trichomonas vaginalis*. Je najpogostejša nevirusna SPO.

####Kakšna je verjetnost, da se okužim?
Trihomonoza se prenaša z nezaščitenim spolnim stikom z okuženo osebo. Vsako leto se s trihomonasom na novo okuži več kot 270 milijonov ljudi. Okužba je pogostejša pri ženskah. Za razliko od ostalih SPO, verjetnost za okužbo narašča s starostjo.

####Kakšni so simptomi in znaki?
Okužba največkrat ostane neopažena, saj pogosto poteka brez bolezenskih simptomov in znakov, le-ti se pojavijo samo pri 30% okuženih. Pri ženskah se 5 do 28 dni po okužbi lahko pojavi rumenozelen, penast izcedek iz nožnice z značilnim vonjem po ribah. Spremljajo ga lahko srbenje, pekoč občutek ali bolečina v področju spolovila ali v spodnjem delu trebuha. Lahko se pojavi tudi bolečina med spolnim odnosom in pekoč občutek pri uriniranju. Lahko pride tudi do vnetja zunanjega spolovila.
Pri moških so znaki okužbe manj izraziti. Lahko se pojavi pekoč občutek pri uriniranju in prehoden penast, včasih gnojen izcedek iz sečnice. Vlažnost ob vhodu v sečnico in blago draženje se navadno pojavita v zgodnjih jutranjih urah.
Trihomonas se prenaša tudi ob spolnem stiku z okuženo osebo brez kakršnihkoli bolezenskih znakov.

<lightbox-img img="'./media/izcedek-trihomonoza.jpg'" text="'Izcedek pri trihomonozi'">Kako izgleda izcedek pri trihomonozi?</lightbox-img>

####Kaj lahko naredim, če me skrbi, da sem se okužil/a?
Ob pojavu simptomov in znakov okužbe ali če je prisoten dejavnik tveganja za okužbo, poišči pomoč pri izbranem osebnem zdravniku, ki te bo napotil k ustreznemu specialistu.

####Ali se lahko pozdravim?
Trihomonoza se zdravi z antibiotiki. Zdravljenje je obvezno za okuženega in njegovega spolnega partnerja/partnerko. Pomembno je, da antibiotike jemljemo po navodilih zdravnika in z njimi ne prenehamo takoj, ko pride do izboljšanja. Če po zaključku zdravljenja ne opaziš izboljšanja, ponovno obišči zdravnika specialista.

####Kaj pa, če ne grem k zdravniku?
Če okužbe ne zdravimo, težave lahko trajajo mesece ali celo leta. Nezdravljeno trihomonozo povezujejo z večjim tveganjem za nastanek raka materničnega vratu in precej zvečanim tveganjem za okužbo z virusom HIV.

####Kako preprečim okužbo?
Zveza z enim samim neokuženim zvestim partnerjem ali redna, dosledna in pravilna uporaba kondoma sta najboljša zaščita. Kondom je potrebno uporabljati vse od začetka do konca spolnega odnosa (vaginalnega, oralnega in/ali analnega).