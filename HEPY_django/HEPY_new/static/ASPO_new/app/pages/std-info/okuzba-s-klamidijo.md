###Okužba s klamidijo
####Kaj je to?
Okužba s klamidijo (*Chlamydia trachomatis*) je najpogostejša bakterijska spolno prenosljiva okužba (SPO) na svetu, ki prizadene predvsem mlade. V razvitem svetu povzroča vnetje rodil in sečil, lahko pa tudi okužbe novorojenca in nekatere druge bolezni. Pri moških najpogosteje povzroča vnetje sečnice, obmodka ali zadnjika, pri ženskah pa vnetje materničnega vratu in sečnice. Je najpogostejši razlog za neplodnost žensk.

####Kakšna je verjetnost, da se okužim?
V Sloveniji je prisotna pri 4% mladih med 18. in 24. letom starosti, ki nimajo bolezenskih znakov. 

Klamidije se prenašajo z nezaščitenim spolnim stikom z okuženo osebo. Najpomembnejši dejavnik tveganja je nov spolni partner ali tvegan vzorec spolnega vedenja obeh partnerjev. Tveganje za prenos ob enkratni izpostavitvi okužbi je 20% za moške in do 90% za ženske. Pogosteje so okužene mlajše ženske, ki pogosto menjajo spolne partnerje. Klamidijska okužba pogosto spremlja gonorejo.

####Kakšni so simptomi in znaki?
Okužba najpogosteje poteka brez bolezenskih simptomov in znakov, kar se zgodi pri 90% žensk in 50% moških. Če so izraženi, se bolezenski simptomi in znaki ponavadi pojavijo od enega do treh tednov po okužbi. Klamidija je najpogostejši povzročitelj negonokoknega vnetja sečnice pri moških in negonokoknega vnetja materničnega vratu oziroma sečnice pri ženskah, ki se kažeta kot prozoren, lahko rahlo vlecljiv ali belkast izcedek iz spolovila, lahko s pridruženimi pekočimi bolečinami med uriniranjem in pogostim uriniranjem majhnih količin seča. Lahko se pojavi tudi vročina, bolečine v spodnjem delu trebuha in bolečine med spolnim odnosom. Razširitev okužbe pri moških se lahko kaže kot bolečina in otekanje skrotuma. Pri analnih odnosih se okužba kaže kot vlecljiv, prozoren izcedek iz zadnjika. 

<lightbox-img img="'./media/izcedek-klamidija.jpg'" text="'Izcedek pri klamidijski okužbi. Levo žensko spolovilo, desno moško.'">Kako izgleda izcedek pri okužbi s klamidijo?</lightbox-img>

####Kaj lahko naredim, če me skrbi, da sem se okužil/a? 
Ob pojavu simptomov in znakov okužbe ali če je prisotno kakršnikoli tveganje za okužbo, poišči pomoč pri izbranem osebnem zdravniku, ki te bo napotil k ustreznemu specialistu. 

####Ali se lahko pozdravim?
Preproste okužbe materničnega vratu in sečnice zdravimo z antibiotiki. Pregled in ustrezne preiskave opravi zdravnik specialist, ki tudi predpiše zdravljenje. Zdravljenje z antibiotiki je nujno za okuženega in njegovega spolnega partnerja/partnerko. Pomembno je jemati antibiotike po navodilih zdravnika in z njimi ne prenehati takoj, ko pride do izboljšanja. Če so po končanem zdravljenju težave še prisotne, se vrni na kontrolni pregled k zdravniku specialistu.

####Kaj pa, če ne grem k zdravniku?
Okužba s klamidijo ponavadi poteka brez simptomov, zato je pogosto neodkrita. Zapleti nezdravljene okužbe pri moških so vnetje prostate, obmodka in mod, ki lahko vodi v neplodnost, ali vnetje sklepov in oči. Pri analnih odnosih lahko pride tudi do hude oblike vnetja zadnjika. Kronična okužba s klamidijo povzroča vnetja rodil in vnetja ovojnice ob slepiču, jetrih ali vranici, kronično bolečino v spodnjem delu trebuha, bolečine pri spolnem odnosu in veča možnost zunajmaternične nosečnosti ter spontanega splava. Lahko povzroči posledice na plodu ali novorojencu. Pravočasno odkrivanje okužbe s klamidijo in ustrezno zdravljenje sta izjemnega pomena.

####Kako preprečim okužbo?
Zveza z enim samim neokuženim zvestim partnerjem ali dosledna in pravilna uporaba kondoma sta najboljša zaščita. Kondom je potrebno uporabljati vse od začetka do konca spolnega odnosa (vaginalnega, oralnega in/ali analnega).